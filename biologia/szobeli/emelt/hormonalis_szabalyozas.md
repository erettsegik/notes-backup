## 1. Bevezetés

Az *élőrendszerekben végbemenő folyamatok* nem véletlenszerű irányban, sebességgel, stb. mennek végbe, hanem *meghatározott irányítás alatt állnak*.

### 1.1 Az irányítás alapműveletei

 - *Alapjel* képzés: valamilyen jellemzőnek – testhőmérséklet - tervezett értéket kell adni (kell érték).
 - *Mérés*: ugyanannak a jellemzőnek a tényleges értékét méri a rendszer (van érték).
 - *Összehasonlítás*: a különbség meghatározása a kell és a van érték között (hibajel).
 - *Döntés*: beavatkozás a rendszer működésébe.

### 1.2 Irányítás módszerei

*Vezérlés* során a *vezérlő az irányított rendszert egyirányúan működteti* különféle jelekkel, azonban az *irányított rendszer működése során nem hat a vezérlő központra*. (egyirányú kapcsolat)

A *szabályozás* alatt az *irányított rendszer folyamatosan visszajelez a központnak, befolyásolva annak működését*. (kétirányú kapcsolat)

A biológiai szabályozás alapja a *negatív visszacsatolás*. A negatív visszacsatolás az a folyamat, amelynek során a *rendszerből kilépő hatások gyengítik a belépő hatásokat*, ellentétesek azokkal. Pl.:

 - Alacsony környezeti hőmérséklet esetén a testhőmérséklet csökken (van érték),
 - a központ összehasonlítja a kell (37 °C) és a van értéket, létrejön a hibajel,
 - a fűtőközpont aktivitása fokozódik (belépőhatás), a testhőmérséklet emelkedik (kilépőhatás), ami csökkenti a fűtőközpont aktivitását.

A szabályozó rendszer a hibajellel ellentétes előjelű hatással módosítja a rendszer működését (csökkenésre növelés, növekedésre csökkentés).

*Önszabályozás jön létre*, a rendszer *egy dinamikus egyensúlyi állapotban tartja fenn önmagát*.

*Pozitív visszacsatolásról* akkor beszélünk, ha a *rendszerből kilépő hatások tovább erősítik a belépő hatásokat, azonos irányúak azokkal*. (növekedésre növelés, csökkenésre csökkentés)

> Pl. A hipotalamusz GnRH faktorai fokozzák az FSH és az LH elválasztását, melyek hatására nő az ösztrogén elválasztás, ugyanakkor az ösztrogén serkenti a GnRH termelődését.

Az állandóan változó külső környezetben az állati *szervezet homeosztázisát a biológiai szabályozás teszi lehetővé*. A homeosztázis feltétele az egyes sejtek, szövetek, szervek működésének *összehangolása*.

A különféle feladatokat ellátó egységek összehangolását a köztük működő *kommunikáció* teszi lehetővé. Ennek lényege, hogy egyes sejtek különféle *jeleket* - kémiai, elektromos - bocsátanak ki, amelyeket más sejtek - a *célsejtek* - felismernek, aminek következtében *működésüket megváltoztatják*.

A kommunikációnak a szervezet szintjén több formája alakult ki:

 - endokrin kommunikáció, amely a hormonális,
 - neurokrin kommunikáció, amely az idegi szabályozás alapja.
 - parakrin kommunikáció, melyre példát a tápcsatorna falában termelődő szöveti hormonok kapcsán láttunk.

> autokrin kommunikáció, ahol az elválasztott anyag a sejt saját működését befolyásolja.  A kibocsátó sejt saját magát értesíti, többnyire arról, hogy a kiürülő anyag mennyisége mekkora. Például sok idegsejt a szinaptikus transzmitterét az axonvégződésen meg is tudja kötni, és az itteni receptorok izgatása legtöbbször negatív visszacsatolással szabályozza – csökkenti - a transzmitter ürüléstét.

## 2. Az endokrin szabályozás

### 2.1  Belső elválasztású mirigyek

Az endokrin kommunikáció során a *jelkibocsátó egységet belső elválasztású mirigynek* nevezzük, amelyek *kivezetőcső nélküli mirigyek, hatóanyagaikat a hormonokat* közvetlenül a vérbe ürítik.
A fontosabb belső-elválasztású mirigyek:

 - *agyalapi mirigy*
 - *tobozmirigy*
 - *pajzsmirigy*
 - *mellékpajzsmirigy*
 - *mellékvesék*
 - *hasnyálmirigy*
 - *ivarmirigyek (here, petefészek)*

### 2.2 Hormonok

A jelként funkcionáló anyagokat - transzmittereket - *hormonoknak* hívjuk.

A hormonok sejtek által termelt hatóanyagok, amelyek *más sejtek működését megváltoztatják*.

A hormonok lehetnek:

 - *aminosav származékok: tiroxin, adrenalin*
 - *peptidek: ADH, oxitocin, inzulin*
 - *fehérjék: növekedési hormon*
 - *szteroidok: mellékvesekéreg hormonok, nemi hormonok*

A hormonok *rövid élettartalmúak* (percekben, szteroidhormonok órákban mérhető), viszonylag *gyorsan lebomlanak*.
A hormonális hatás általában *lassú, de tartós*.

Hormonokat nem csak belső elválasztású mirigyek termelnek, hanem különféle szövetek, az általuk termelt transzmittereket környezetükbe a szövetnedvbe bocsátják, amelyek a *környező sejteket* diffúzióval érik el. A jelenséget *parakrin kommunikációnak* nevezzük, ilyen pl. a *gasztrin*.

Amennyiben a szabályozóanyagokat *idegsejtek termelik, neuroszekrécióról* beszélünk.

### 2.3 A vérpálya

A *hormonok szállítása a vérpályán* keresztül valósul meg. A vérben a hormonok általában *fehérjékhez kötve szállítódnak*, így lassabban bomlanak le, ill. nem kevésbé ürülnek ki a vesén keresztül.

Koncentrációjuk igen csekély, peptidhormonok esetén [latex inline]10^{-11} \frac{mol}{dm^3}[/latex] körül mozog, egyéb hormonok esetén néhány nagyságrenddel nagyobb.

*A hormonális szabályozás során a belső-elválasztású mirigyek hatóanyagaikat, a hormonokat a vérbe ürítik, amely elszállítja azokat a célsejtekhez megváltoztatva működésüket.*

### 2.4 A célsejt

A hormonok szállításának végállomása a *célsejt*. A célsejt a transzmittert a specifikus *receptoraival* köti meg. A receptor jelenléte teszi szelektívvé a különféle sejtek között a hormonális hatást. A receptorok elhelyezkedésük szerint lehetnek:

 - *sejten belüliek - szteroid hormonok receptorai,*
 - *sejten kívüliek - a peptid hormonok receptorai.*

A *szteroid hormonok* képesek akadály nélkül átjutni a membránon és a citoplazmában vagy a sejtmagban kapcsolódnak a receptorhoz. A kötődést követően a *receptor-hormon komplex a DNS-hez kötődik*, így a szteroid hormonok általában az örökítő anyag működésének a megváltoztatásával fejtik ki hatásukat (nemi érés).

A *sejten kívüli receptorok* a *sejthártya felszínén találhatók*, melyek általában peptidhormon receptorok. Mivel a hormon nem jut be a sejt belsejébe - ahol azok az anyagcsere folyamatok zajlanak, amelyekre hat - szükség van egy olyan ún. *másodlagos hírvivőre*, amely a membrán felszínén történő változásokat közvetíti a sejt belseje felé.

Ilyen másodlagos hírvivő a *cAMP* amelynek keletkezése és működése a *májsejtekben* a következő:

 - az *adrenalin* hormon megkötődik a májsejtek felszínén található receptorokon,
 - a receptor konformációt vált, amelynek hatására a mellette levő *G-fehérje GTP-t köt meg*.
 - Ennek hatására a G-fehérje konformációja változik meg, aminek következménye az *adenilát-cikláz* aktiválódása.
 - Az *adenilát-cikláz egy enzim, amely az ATP-ből cAMP-t csinál*.
 - A cAMP *protein kinázokat* aktivál, ezek olyan enzimek, amelyek *foszfátcsoportokat kapcsolnak más enzimekhez* azokat aktív állapotba hozva.
 - Jelen esetben ezek olyan enzimek, melyek a *glikogént glükózzá bontják*.

*Összefoglalva, adrenalin hatására a májsejtekben a glikogén glükózzá bomlik le, amelyet a sejtek a vérpályába adnak le növelve a vércukorszintet.*

Az *inzulin*, amely pont *ellentétes hatású az adrenalinnal csökkenti a májsejtekben a cAMP szintet*, mivel a glikogén szintéziséért felelős enzimek defoszforilált állapotban aktívak.

Továbbá a célsejtek cAMP koncentrációjának fokozásával fejtik ki a hatását a TSH, STH, ACTH, LH, FSH, parathormon, kalcitonin.

#### Egyéb másodlagos hírvivők

Más hormonok (pl. acetilkolin, oxitocin, szerotonin, ADH) *a célsejtek citoplazmájában a szabad [latex inline]Ca^{2+}[/latex] koncentrációjának fokozásával* érik el a hatásukat.

> A kalcium-ion egyike a legelterjedtebb másodlagos hírvivőnek a sejtekben. A citoplazmába két úton kerülhetnek a Ca-ionok:
>  - csatornákon keresztül az extracelluláris térből,
>  - valamint a belső kalcium raktárakból (SER és mitokondrium).
>
> A kalcium [latex inline]Ca^{2+}[/latex]-kötő fehérjékhez való kapcsolódása által fejti ki a hatását, melyek közül a legelterjedtebb a *kalmodulin*, amely minden eukarióta sejtben megtalálható. Amikor a kalmodulin megköti [latex inline]Ca^{2+}[/latex]-t, térszerkezeti változáson megy keresztül, amely képessé teszi, hogy más fehérjék köré tekeredjen, s ezáltal aktiválja azokat. A kalmodulin egy rendkívül fontos célpontja kalmodulin-függő kinázok csoportja (CaM-kinázok). A CaM-kinázok, a [latex inline]Ca^{2+}[/latex]/kalmodulin komplex hatására aktiválódnak, s különféle folyamatokat aktiválnak foszforiláció révén.

### 2.5 A neuroendokrin rendszer

A *belső elválasztású rendszer az idegrendszerrel szoros kölcsönhatásban*, annak irányítása mellett látja el feladatait, ezért helyesebb *neuroendokrin rendszerről* beszélni.

Az egyes belső elválasztású mirigyek különféle szabályozás alatt állnak:

 - *neuroszekréció* útján, pl. az agyalapi mirigy elülsőlebenye,
 - *közvetlen idegek által*, mint pl. a mellékvesevelő sejtjei,
 - *hormonok közvetítésével*, ilyen pl. az agyalapi mirigy pajzsmirigyserkentő hormonja,
 - *belső környezetváltozással*, mint pl. az inzulin termelődését a vércukorszint szabályozza.

A neuroendokrin rendszer funkciója széles spektrumú:

 - *morfogenetikus hatású*, azaz biztosítja a gének által meghatározott testmértek kialakulását,
 - *a belső környezet szabályozása* révén a fenntartja homeosztázist,
 - *lehetővé teszi a fajfennmaradást* az ivarsejtek termelődésének, az embrionális fejlődés zavartalanságának, a szaporodáshoz szükséges magatartásformák biztosításával.

## 3. Az agyalapi mirigy (hipofízis)

Az agyalapi mirigy (hipofízis) központi jelentőséggel bíró belső elválasztású mirigy.

 - *Az endokrin rendszer összes funkciójára kifejti hatását,*
 - *a legtöbb belső elválasztású mirigyre szabályozó hatású,*
 - *közvetíti az idegrendszer szabályozó hatásait a szervezet felé.*

### 3.1 Elhelyezkedése

Az agy alapján, a koponya *ékcsontjának* töröknyergében elhelyezkedő, borsó nagyságú szerv, 0,6 g tömegű.

A felette elhelyezkedő agyterülettel *a hipotalamusszal az ún. hipofízisnyél kapcsolja össze*.

### 3.2 Szerkezete

Szerkezeti és működési szempontból két részre osztható:

 - *elülső lebenyre* (adenohipofízis),
 - *hátulsó lebenyre* (neurohipofízis).

> Középső lebeny (MSH hormon, mely fokozza a bőrben a melanin képződését, szétszóródását.)

### 3.3 Az agyalapi mirigy elülső lebenye.

Az embrionális fejlődés során a garathámból alakul ki (endodermális), a mirigy fő tömegét adja, *hatféle hormont termel*.

Igen gazdag a vérellátottsága, az erek lefutása speciális ún. portális keringés jellemzi, ahol a kapilláris rendszerből összeszedődő vénák újra kapillárisokra oszlanak.

### 3.4 Működése

Az adenohipofízis 6 féle hormont termel.

 - *Növekedési hormon, STH, GH,*
 - *pajzsmirigyserkentő hormon, TSH,*
 - *mellékvesekéreg serkentő hormon, ACTH,*
 - *tüszőserkentő hormon, FSH*
 - *sárgatest serkentő hormon, LH,*
 - *tejelválasztást serkentő hormon, PRL.*

E hormonok általában *polipeptidek*, egyesek (TSH, FSH, LH) glikoproteidek.

A biológiai szabályozás általános elve a feed-back, azaz a *negatív visszacsatolás* mechanizmusa.
Ennek lényege, hogy a szabályozott egység működésének eredménye (terméke) gátlóan hat vissza a szabályozó egység működésére. Ugye?

A *hipotalamusz* állományában megtalálható ún. *kissejtes magcsoportokban* működő *neuroszekréciós sejtek serkentő* (releasing) *és gátló* (inhibiting) *faktorokkal* (pl. *GnRH* az ivarmirigyekre ható hormonok (FSH, LH) termelődését fokozza) *szabályozzák az elülső lebeny hormonjainak termelődését ill. felszabadulását*.

Ezen idegsejtek nyúlványai az adenohipofízis portális keringésének kapilláris rendszerébe juttatják hatóanyagaikat.

#### 3.4.1 Növekedési hormon (STH szomatotrop hormon)

*Biztosítja a genetikailag meghatározott testméretek elérését.* Nincsenek kitüntetett célszervei. 190 aminosavból álló *polipeptid*.

##### Anyagcserére gyakorolt hatásai:

 - *Szénhidrát anyagcsere.*
   + *Növeli a vércukorszintet,*
   + *serkenti a cukor raktározását,*
   + *gátolja a cukor oxidációt.*
 - *Lipid anyagcsere.*
   + *Serkenti a zsírok oxidációját.*
 - *Fehérje anyagcsere.*
   + *Serkenti a fehérjék szintézisét.*

Termelődését serkenti a

 - *mélyalvás,*
 - *fizikai munka,*
>  - dopamin,
>  - éhezés,
>  - kortizol alacsony koncentrációja,
>  - csökkent vércukorszint.

> A növekedési hormon hatásaiért az *inzulinszerű növekedési faktor (IGF-I vagy régi nevén somatomedin C)* a felelős. Az IGF-1 a májban, izomban, bélben, vesében termelődik. Az IGF-1 klasszikus negatív visszacsatolás révén gátolja a hipotalamusz GHRH és a hipofízis GH elválasztását.

##### Rendellenességek

###### 1. Hypofunkció

*Gyermekkori hormonhiány* következtében *arányos törpeség* (hipofizer törpeség) alakul ki. A hipofízer törpék apró (50-120 cm), de arányos termetűek, habitusuk kissé öreges, másodlagos nemi jellegeik kevéssé kifejezettek. Intelligenciahányadosuk gyakran az átlagot meghaladja.

###### 2. Hiperfunkció

*Fiatalkorban túltermelődése óriásnövekedést eredményez* (hipofízer gigantizmus), amikor a testmagasság elérheti akár a 270 cm is.

*Felnőttkori túlműködés* esetén a test kiálló részei - fül, orr, állkapocs, kézfej, lábfej - növekednek meg, ez az *akromegália*.

> Amennyiben ezt a hasi zsigerek megnagyobbodása is követi, akkor splanchnomegáliáról beszélünk.

### 3.5 Az agyalapi mirigy hátulsó lebenye

Klasszikus értelemben nem tekinthető belső elválasztású mirigynek, *benne hormon szintézis nem folyik, csupán olyan hormonokat raktároz*, ill. a véráramba juttat, amelyek *a hipotalamusz ún. nagysejtes magvaiban termelődnek*.

A hipofízis hátulsó lebenyében kétféle hormon *raktározódik, ill. szükség esetén felszabadul*, az *ADH és az oxitocin*.

#### 3.5.1 ADH, oxitocin

Az *ADH vagy vazopresszin* 9 aminosavból álló *oligopeptid*. Élettani hatása, hogy a vese disztális csatornáiban és a gyűjtőcsövek területén *fokozza a víz passzív visszaszívását* (úgy növeli a csatornák vízáteresztő képességét, hogy fokozza az aquaporin fehérje által alkotott vizescsatornák beépülését a membránokba), miáltal csökkenti a vizelet mennyiségét (antidiuretikus hatás).

Mivel nagyobb koncentrációban az ereket is szűkíti, *emeli a vérnyomást* (vazopresszin).

Az *ADH elválasztás szabályozását a vér összetétele határozza meg*, melyet a hipotalamusz nagysejtes állománya közvetlenül érzékel.

Az ADH elválasztását fokozza

 - *a vér koncentrációjának emelkedése,*
 - *a vérnyomás csökkenése,*
 - a dohányzás,
 - láz, fájdalom, hányás.

##### Kóros állapotok.

Az ADH termelődés megszűnése a diabetes insipidus nevű betegséghez vezet, melynek tünete a napi akár 15 liter híg vizelet ürítése, gyötrő szomjúság mellett.

Az *oxitocin* (jelentése gyors szülés (gör.)) szintén 9 aminosavból álló *nonapeptid*. Az oxitocin hatására elsősorban a *méh és az emlő simaizomsejtjei erőteljesen összehúzódnak*.

1. Az emlőmirigyek esetén az oxitocin a *tej kiürülését teszi lehetővé*, ugyanis a mirigyvégkamrákban felhalmozódott tej csak az azokat körülvevő simaizomsejtek erőteljes összehúzódásával képes kiürülni.

   Az oxitocin felszabadulását kiválthatják

    - *feltétlen ingerek*, mint pl. az emlőbimbó ingerlése (30-60 sec. késéssel tejkiürülést eredményez),
    - *feltételes ingerek*, mint pl. a csecsemő látványa, szaga, sírása, stb.

2. A méh falának simaizomzatára gyakorolt hatása főleg a *szülés megindítása és lefolyása szempontjából fontos*, amikor is az oxitocin jelentős mértékben választódik el.

> Ezenkívül szerepe van az orgazmus kiváltásában mind férfiakban – ejakuláció -, mind nőkben  – méh összehúzódás.
> Az agyban termelődő oxitocin közvetlen hatást gyakorol az idegrendszer működésére, a viselkedésre:
>  - csökkenti a fájdalomérzetet, csökkenti a félelemérzetet,
>  - fokozza a bizalmat, erősíti a szociális kötődést.

4. A pajzsmirigy
4.1 Elhelyezkedése

A pajzsmirigy a pajzsporc és a légcső előtt található, két lebenyből áll, melyet egy keskeny híd kapcsol össze.

4.2 Szerkezete

Mikroszkopikus szerkezetére jellemző, hogy működési állapotától függően különböző magasságú sejtek által határolt hólyagocskák (follikulusok) építik fel. A hólyagok belsejét a sejtek által termelt fehérje jellegű anyag, a tireoglobulin tölti ki.

Amennyiben a pajzsmirigy működése intenzív, a sejtek magasak, a hólyagok ürege csekély a tireoglobulin gyors felhasználása miatt.

A hólyagok kétféle hormon szintézisét végzik, a
tiroxinét (T4) és a
trijódtironinét (T3).

A tiroxin és a T3 mind szerkezetében mind hatásában igen hasonló.
A hólyagok rendkívül gazdagon erezett lazarostos kötőszövetbe ágyazódnak.
A hólyagok között a kötőszövetben kis sejtcsoportok találhatók (parafollikuláris C-sejtek), amelyek egy harmadik hormont a kalcitonint termelik.

4.2.1 A tiroxin

A tiroxin egy jód tartalmú aminosav származék. A tireoglobulin, amely egy polipeptid, a tiroxin előanyagának és raktározott formájának tekinthető, mely a hólyagocskák falának sejtjeiben jön létre. Szükség esetén a hólyag falának sejtjei felveszik a tireoglobulint, majd lizoszómáikban lebontva felszabadítják belőle a T4-et és a T3-at.

A T4 és a T3 szállítófehérjékhez kötődve a keringésbe kerül és kb. 1 hétig hatásos. Lebomlásuk a májban és a vesében történik.

A T4 előállításához szükséges jódot az ivóvízből és a táplálékból vesszük fel. A napi jód szükséglet 0,1 mg, a pajzsmirigy kb. 10g jódot raktároz. Ahol az ivóvíz nem tartalmaz elég jódot, a sót KI-dal egészítik ki.

4.2.1.1 A tiroxin élettani hatásai.

A tiroxinnak - a növekedési hormonhoz hasonlóan - nincs kitüntetett célszerve, hatása a legtöbb szövetre érvényesül. Hatásait alapvetően 2 területen fejti ki.

1. Morfogenetikai hatás.

Ebihalakat szarvasmarha pajzsmirigykivonattal etetve a lárvák két éves metamorfózisa néhány napra lecsökkent, azonban méretük nem haladta meg egy nagyobb légyét.
Amennyiben az ebihalaknak kiirtották a pajzsmirigyét, elmaradt a metamorfózis, békanagyságú ebihalakká nőttek.

A fentiekből egyértelmű a következtetés, hogy a tiroxin elengedhetetlen a normális egyedfejlődéshez, a sejtek differenciálódásához. A legnagyobb hatást a tiroxin a csontfejlődésre és az idegrendszer fejlődésére gyakorol. A fehérjék szintézisét serkenti, így STH-al együttesen biztosítja a fejlődést, növekedést.

2. Az anyagcserére tett hatás.

Általános hatása, hogy emeli az oxidatív lebontó-anyagcsere mértékét a mitokondriumok membránjának áteresztőképességének növelésével.
Csökkenti a máj glükóz raktározását,
emeli a vércukorszintet,
serkenti a sejtek cukoroxidációját.

Legnagyobb hatással a májra, szívizomzatra van, ahol jelentősen növeli az oxigénfogyasztást, az agy anyagcseréjére nincs hatással.
Az oxidációs folyamatok serkentése miatt emeli a testhőmérsékletet.
A tiroxin elválasztását az agyalapi mirigy elülső lebenyének TSH-ja szabályozza, amely egy glikoproteid. A szabályozás a negatív visszacsatoláson alapszik.

A hormonhatás első lépése a szabad T4/T3 sejtbe jutása. A hormonok két aromás gyűrűjük következtében hidrofóbok, ezért oldódnak a sejtmembrán apoláris fázisában. A pajzsmirigy hormonok valamennyi hatásának alapja a génátírás szabályozása. A T4/T3 egyes gének átírását megindítja és fokozza, más gének átírását gátolja.








A pajzsmirigy betegségei.

1. A hipotireózis a pajzsmirigy csökkent működése, aminek oka általában jódhiány.

A) Felnőtteknél a hipotireózis a mixödéma nevű betegséget eredményezi. Ennek tünetei:
alacsony testhőmérséklet,
alacsony alapanyagcsere,
lelassult ideg- és izomműködés,
alacsony vércukorszint,
száraz, sárgás, puffadt bőr.

Hipotireózisban a tiroxin negatív visszacsatolása csökken, a TSH nagy koncentrációja miatt a pajzsmirigy kötőszövetes állománya megnagyobbodik, amit golyvának nevezzünk. (hipofunkciós golyva)

B) Amennyiben a hipotireózis az embrionális fejlődés szakaszában lép fel, a kretenizmus nevű rendellenesség alakul ki. A kretének szellemileg súlyosan károsodottak, csontrendszerük aránytalanul fejletlen, a nemi érettséget gyakran nem érik el.

2. A hipertireózis a pajzsmirigy túlműködése, a Basedow-kor.
Tünetei:
A megnövekedett tiroxin koncentráció miatt
az alapanyagcsere szintje megnő, nő az oxigénfogyasztás,
a testhőmérséklet emelkedik,
a testsúly annak ellenére csökken, hogy a beteg sokat eszik,
ideg- és izomrendszer túlműködik emiatt, jellemző a fáradékonyság, remegés, izzadás.

A fentieken túl jellegzetesen kidüllednek a szemek és a pajzsmirigy fokozott működése miatt megnő a mirigyes állomány (hiperfunkciós golyva).

A Basedow-kor egy autoimmun betegség, mivel egy kórosan képződött immunoglobulin szerkezete a TSH-al megegyező, így hasonló hatást gyakorol a pajzsmirigyre.

A pajzsmirigy ultrahang vizsgálat során elsősorban azt figyelik meg, hogy a normálistól eltér-e a mérete, gyulladt-e, tartalmaz-e cisztát, daganatot.




5. A mellékpajzsmirigy

5.1 A kalciumháztartás szabályozása

A kalciumion az egyik legjelentősebb szervetlen ion a szervezetünkben, mivel
a csontok szervetlen alapállományának egyik alkotója (Ca5(PO4)3-),
elengedhetetlen az izomműködésben,
nélkülözhetetlen a véralvadásban,
lehetővé teszi egyes enzimek működését,
fontos az idesejtek aktivitásában, az ingerküszöböt emeli, hiánya izomgörcsökhöz vezet,
szerepet játszik a szívizom ingerlékenységében,
citoplazmatikus koncentrációjának emelkedése fokozza a Golgi-hólyagok exocitózisát,
másodlagos hírvivő.

A szervezetünk optimális kalcium ellátásában többféle szervünk is közreműködik:
a csontrendszer leadással és felvétellel egyaránt,
a vesék szükség esetén visszaszívással,
a bélcsatorna a táplálék Ca2+ tartalmának felszívásával D-vitamin jelenlétében.

A fenti szervek működésének összehangolását, a vér megfelelő szintjének kialakítását két hormon végzi,
a kalcitonin, amely a pajzsmirigyben,
a parathormon, amely a mellékpajzsmirigyben termelődik.

E két hormon termelődésének mértékét a vér Ca2+ szintje határozza meg.

A mellékpajzsmirigyek a pajzsmirigy csúcsán, annak állományába ágyazódnak be, számuk általában 4.
A mellékpajzsmirigy a 84 aminosavból felépülő parathormont termeli, amely a vér Ca2+ szintjét emeli.

A parathormon:
a csontok Ca2+ leadását serkenti,
a vesében a Ca2+ kiválasztását csökkenti, visszaszívódását serkenti,
a bélcsőben a Ca2+ felszívódását serkenti, melyhez a D-vitamin nélkülözhetetlen.

A mellékpajzsmirigyek eltávolítása azonnal a vér Ca2+ tartalmának 30-40 %-os csökkenéséhez vezet, ami súlyos izomgörcsöket eredményez, súlyosabb esetben fulladást, azonban a parathormon túltermelődése csontritkulást okoz.
A pajzsmirigyben termelődő kalcitonin egy 32 aminosavból álló peptid, a vér Ca2+ szintjét csökkenti. Hatása nagyjából a parathormonéval ellentétes, főleg a csontrendszerre hat.

Végül meg kell említenünk a nemi hormonok, az ösztrogén és a tesztoszteron a csontok összetételére gyakorolt hatását. Az ösztrogének csontvédő hatásúak, gátolják a fokozott csontbontást, segítik az építést. Szabályozzák a kalcium útját a tápláléktól a véren keresztül a csontokig és visszafelé, a csontokból a vérbe. Szabályozzák a felesleges kalcium kiürülését a beleken és a veséken át. Az ösztrogén csontmegőrző hatásának pontos mechanizmusa nem tisztázott. Valószínűleg közvetlenül és közvetetten is szabályozza a csontanyagcserét.
6. Mellékvesék
6.1 Elhelyezkedése

A mellékvesék a vesék felső csúcsán helyezkednek el, azonban a veséktől mind működésükben mind fejlődésükben eltérőek.

6.2 Szerkezete

A mellékvesék szerkezetük, funkciójuk, eredetük szerint alapvetően két részre tagolhatók,
a mezodermális eredetű kéregállományra és az
ektodermális velőállományra.

6.2 A kéregállomány

A kéregállomány, amely perifériásan található, a mellékvesék tömegének  90 %-át teszik ki, 3 féle szteroid hormont termel.
A szteroid hormon szintézis kiindulási vegyülete a koleszterin, amelyet részben a táplálékkal veszünk fel, részben a szervezet maga állítja elő.
A szteroid hormonok a vérben különféle globulinokhoz kötődve szállítódnak, ami lassítja a vesén keresztüli ürülésüket.

1. A kéregállomány legkülső rétege a só- és vízháztartásra ható hormont az aldoszteront termeli. (mineralokortikoidok)

Az aldoszteron serkenti a Na+ visszaszívását a vesecsatornácskák disztális tubulusaiban (Na+-K+, H+ csere révén), a verejtékmirigyek kivezetőcsöveiben és a bélben.
A testfolyadékok Na+ tartalma alapvetően meghatározza  a szervezet vízháztartását, ezért az aldoszteron közvetve a vérnyomás szabályozásában is részt vesz.
A fentiekből következően az aldoszteron elválasztásának szabályozását a vér Na+ tartalma ill. a vérnyomás határozza meg. Ha a vér Na+ tartalma csökken, csökken a vérnyomás, ami aldoszteron elválasztását serkenti.


Renin-angiotenzin-aldoszteron rendszer

Ha a vérnyomás alacsony,
a vesében az érgomolyaghoz vezető arteliola falában található speciális simaizomsejtek – juxtaglomeruláris sejtek - renint választanak ki közvetlenül a keringésbe.
A renin egy enzim, amely a máj által felszabadított angiotenzinogént átalakítja angiotenzin I-é.
Végül az angiotenzin I átalakul a tüdőben angiotenzin II-vé, mely fokozza az aldoszteron elválasztást.


2. A kéregállomány középső rétegében elsősorban a szénhidrát anyagcserét befolyásoló hormonok termelődnek, melyek közül a legfontosabb a kortizol (hidrokortizon) és a kortikoszteron (glukokortikoidok). A kortizol elválasztását az ACTH szabályozza.

A kortizol hatása általában a szénhidrát készletek megőrzésére irányul:
emeli a vércukorszintet,
serkenti a máj glükóz raktározását - glikogén szintézisét,
csökkenti a cukrok oxidációját,
a májba jutott tejsavból elősegíti a glükóz képződését, (glükoneogenezis)
serkenti az izomfehérjék bontását, a májba jutott aminosavak cukrokká alakítását,
serkenti a zsírok lebomlását.
Stresszhormon, a stresszhelyzetekben döntő szerepet játszik az anyagcsere szabályozásában, zsíroxidáció fokozásával energiát biztosít.
gyulladáscsökkentő, az allergiás reakciókat mérsékli, antihisztamin hatású

A kortizol elválasztása napszakos ritmust mutat, reggel szintje emelkedik fokozva az éberséget, majd kora délután csökken, végül az esti órákra minimálisra lecsökkenve hozzájárul az esti nyugalom, fáradságérzet kialakításához.



3. A kéregállomány legbelső rétege a nemi működésre ható ún. szexuálszteroidokat, androgéneket termel (pl. dehidroepiandroszteron (DHEA)), melyek előanyagai a mindkét nemben termelődő tesztoszteronnak, ill. a nőkben az ösztrogéneknek.
Ezek az előanyagok a külsődleges férfias jellegek megnyilvánulását okozzák, erőteljesebb izomzat, szőrzet stb. révén. (anabolikus szteroidok), hatásuk tehát a férfias másodlagos nemi jellegek kialakulásában nyilvánul meg. Nőkben a petefészekben női hormonokká alakulnak. Idős korban a petefészkek csökkent működésének következtében nem alakulnak át, ezért megjelenhetnek a férfias másodlagos nemi jellegek.

A szexuálszteroidok termelődése szintén az ACTH kontrolja alatt ál.

Rendellenességek.

Hipofunkció. A mellékvesekéreg elégtelen működése az Addison-kór (bronz-kór) kialakulásához vezet, mely autoimmun folyamat. Ekkor a bőr száraz, barna, hűvös, a vérnyomás alacsony, keringési zavarok lépnek fel, melyet elsősorban az aldoszteron hiány okoz.
A bőr pigmentáltságának oka, hogy a hipofízis elsődleges mellékvesekéreg-elégtelenség esetén fokozza az ACTH-t termelő sejtjeinek aktivitását, amelyek egyúttal egy, a pigmensejtek aktivitását fokozó hormont (MSH = melanocita stimuláló hormon) is fokozott mennyiségben állítanak elő.

Hiperfunkció. Jó-, ill. rosszindulatú daganatképződés miatt az ACTH túltermelődése a Cushing-kór nevű kórképet idézi elő, ami magas vérnyomással és a szénhidrát-, ill. fehérje anyagcsere zavaraival jár. A betegek hordószerűen elhíznak, jellegzetes a holdvilágarc, a testen bíborszínű sávok (striák) jelennek meg. A kór jellemző kísérője a női virilizmus, amely a tesztoszteron túltermelődésének köszönhető.







6.3 A velőállomány

A mellékvese velőállományának sejtjei átalakult idegsejtek, melyek nagymértékű hormonelválasztásra specializálódtak.
A nyúlványaikat vesztett legömbölyödött sejtek háromféle hormont termelnek:
adrenalint,
noradrenalint,
dopamint, amelyek az idegrendszerben is előforduló ingerületátvivő anyagok.

6.3.1 Az adrenalin

Az adrenalin egy aminosav származék, melynek szintézise tirozinból kiindulva dopaminon keresztül valósul meg.

Az adrenalin ún. stresszhormon, nyugalomban levő a vérben szintje minimális, azonban megterhelés esetén a szervezet izgalmi állapotának a kialakításáért felelős.
Hatása:
emeli a vércukorszintet, csökkenti a máj glükóz raktározását, serkenti a glikogén bontását (cAMP) fokozza a keletkezett glükóz leadását,
a sejtekben – főleg az izomzatban - serkenti a glükóz oxidációját,
serkenti a zsírok lebontását, emeli a vér zsírsavszintjét
emeli a vérnyomást,
növeli a szívfrekvenciát, az összehúzódások erejét,
tágítja a hörgőket,
vázizmok ereit, a koszorúereket tágítja, a bélcső, bőr ereit szűkíti.

A noradrenalin hatása nagyjából átfedi az adrenalinét, azonban a noradrenalin csak a szív koszorúereket tágítja, az összes többit szűkíti.
A dopamin fő szerepe hormonként, hogy gátolja a prolaktin felszabadulást a hipofízis elülső lebenyéből.
A mellékvese velőállományát az idegrendszer közvetlen idegi úton szabályozza.

7. Hasnyálmirigy
7.1 Elhelyezkedés

A hasnyálmirigy a bélcsőhöz tartozó, a patkóbél kanyarulatában helyet foglaló kettős elválasztású mirigy.

7.2 Szerkezet.

A hasnyálmirigy anatómiai és funkcionális értelemben egyaránt két részre tagolódik.

Az emésztőenzimeket termelő külső elválasztású (exokrin) részre, amely a váladékát, a hasnyálat a patkóbélbe juttatja,
a hormonokat termelő belső elválasztású részre, amely váladékát a vérbe üríti.











Az endokrin sejtcsoportok az exokrin mirigyállományban szigetszerűen helyezkednek el, nevüket leírójukról kapták, Langerhans-féle szigeteknek nevezzük. Langerhans-szigetek világos festődésű, gömb alakú sejtcsoportok formájában helyezkednek el a külső elválasztású részek végkamrái között.
Számuk emberben kb. 1 millió. Vérellátásuk igen gazdag, tekintve hogy a sejtek váladékukat a vérbe juttatják.
A szigetek kétféle sejtből állnak:
nagyobb, sötétebbre festődő alfa-sejtekből, melyek a glukagont termelik
kisebb, világosabb béta-sejtekből, melyek száma több, ezek termelik az inzulint.

7.3 Az inzulin

Az inzulin egy 51 aminosavból álló polipeptid. Az inzulin az anyagcserét anabolikus irányba tolja el, a tápanyagok, testépítő vegyületek beépülését, raktározását serkenti.

Szénhidrát anyagcserére gyakorolt hatás.

Egyetlen hormonként csökkenti a vércukorszintet, mivel segíti a szövetek, sejtek cukor felvételét, segíti a cukor bejutását a sejtekbe, (elsősorban a máj-, zsír-, izomszövetekre hat, az idegsejtek glükóz felvételét nem befolyásolja),
serkenti a máj glikogén szintézisét, csökkenti a glükóz leadását,
növeli az izom glikogén szintézisének mértékét,
fokozza a szövetek - főleg a zsírszövet - cukor oxidációját, a glicerinaldehid-foszfát képződését, serkenti az ebből meginduló zsírszintézist, ami biztosítja, hogy a feleslegben felvett szénhidrátok (süti) zsírok formájában raktározódjanak.


Zsír anyagcserére gyakorolt hatás.

Csökkenti a vér zsírsavszintjét, mivel serkenti a zsírsejtek zsírsav felvételét,
a zsírszövetekben gátolja a zsírok bontását, serkenti a szintézisüket.

Fehérje anyagcserére gyakorolt hatás.

Serkenti a sejtek aminosav felvételét, fokozza a fehérjeszintézist, így támogatja a STH hatását, elsősorban a vázizomban.
Összességében az anyagcserét az anabolikus irányba tolja.
Az inzulin termelődésének a mértékét alapvetően a vércukorszint határozza meg. Táplálkozást követően az emelkedő vércukorszint már néhány sec. alatt megnöveli az inzulin elválasztását, melynek mértékét a bélben termelődő bélhormonok jelentősen fokozzák.

7.4 A cukorbetegség (diabetes mellitus)

Alapvetően kétféle cukorbetegséget szokás megkülönböztetni:
 1-es típusú cukorbetegség: a betegség oka a hasnyálmirigy Langerhans-szigeteiben az inzulintermelő béta-sejtek pusztulása. Ez a szigetsejtek elleni autoimmun-reakció következménye. Bármely életkorban kialakulhat. A betegség csak inzulinpótlással kezelhető. Gyermekkori diabetes elsődleges oka.
2-es típusú cukorbetegség: a betegség kialakulásának középpontjában csökkent inzulin érzékenység áll (inzulinrezisztencia).
A betegség kezdetén még vércukoreltérés nem jelentkezik, a hasnyálmirigy fokozott inzulintermelése miatt. A betegség előrehaladtával a hasnyálmirigy inzulin-elválasztása a béta-sejtek kimerülése miatt elégtelenné válik.
Másodlagos cukorbetegség: kialakulhat alkoholizmus vagy epeúti kövesség következtében.
A terhességi cukorbetegség: oka, hogy a terhesség alatt a méhlepényben termelődő hormonok csökkenthetik a szervezetben termelődő inzulin hatását.

A diabetesz elsődleges tünetei a nagymennyiségű édes vizelet, tehát cukorürítés, acetonos lehelet, gyakori eszméletvesztés, testsúlycsökkenés stb. A tünetek hátterében a magas vércukorszint és az ennek ellenére fennálló sejtéhezés áll (mivel a sejtek nem képesek felvenni a glükózt).

Az Amerikai Diabetes Társaság (ADA) 1998-ban adott ki egy ajánlást arra vonatkozólag, hogy a vércukorszint mely határok közt normális illetve, mikor mondható ki a cukorbetegség.
Ezek szerint a normális éhgyomri vércukor szint kevesebb, mint 6,1 mmol/l.
Ha ez az érték 6,1 mmol/l -7,0 mmol/l közé esik, még nem cukorbeteg az egyén, de emelkedett éhgyomri vércukor állapítható meg nála. Ez már emelkedett rizikót jelent a később kialakuló valódi cukorbetegségre és a később kialakuló szövődményekre nézve is.
Ha az éhgyomri vércukorszint 7,0 mmol/l-nél magasabb, felmerül a cukorbetegség diagnózisa, ezt azonban egy másik alkalommal történő éhgyomri vércukorméréssel meg kell erősíteni.

A megerősítő vizsgálatok közé tartozik pl. a cukorterheléses vizsgálat. Ilyenkor, felnőttnél 75 gr szőlőcukoroldattal itatják meg a pacienst. Megmérik a vércukorszintet kiinduláskor, és 2 órával a szőlőcukor elfogyasztása után.
Normális az eredmény, ha a 2 órás vércukorszint nem haladja meg a 7,8 mmol/l-es értéket.
Csökkent cukortűrő képességről (IGT) beszélünk, ha a 2 órás érték 7,8 mmol/l-11,1 mmol/l között van. Ekkor fokozott a beteg rizikója a valódi cukorbetegség kialakulására.
Ha a 2 órás érték 11,1 mmol/l felett van a cukorbetegség valószínű.


Összefoglalva:
inzulinhiányában magas a vércukorszint, ami a szövetekből vizet vonva el a vizelettel távozik, (a vizelet mennyisége megnő, mivel a szűrlet koncentrációja a benne maradó cukortól magas, így kevesebb víz tud visszaszívódni, a betegek vízfogyasztása a vízvesztés következtében megnő),
a sejtek glükóz hiányában fokozott zsírbontásra kapcsolnak, aminek következtében számos a vér pH-ját savas irányba mozdító anyagcseretermék ún. ketontestek halmozódik fel, mint pl. ecetsav, aceton, stb. Ez az acidózis, ami eszméletvesztést, súlyosabb esetben kómát eredményez.

Hosszútávon a cukorbetegségnek számos szövődménye lehet, aminek hátterében az áll, hogy a magas vércukorszint miatt a szervezet fehérjéihez a normálisnál sokkal több cukor kapcsolódik, ami megváltoztatja a szerkezetüket, rontja a működésüket.

Ezért:
a fertőzésekkel szembeni csökken az ellenállóképesség,
elhúzódó sebgyógyulás, sportsérülések valószínűsége megnő,
érelmeszesedés kockázatának növekedése várható,
a betegek látása romlik, a retinán vérömlenyek alakulnak ki.
A vese kisereinek károsodása, mely fehérjevizelést, magas vérnyomást, végül veseelégtelenséget eredményezhet.
Érzéskiesésekben, fájdalomban, vegetatív működési zavarokban nyilvánul meg. A vegetatív zavarok közé tartozik az impotencia, hasmenés vagy székrekedés, fokozott izzadás, szapora szívverés.

Az 1-es típusú cukorbetegség mai tudásunk szerint nem előzhető meg, mivel kialakulásában örökletes tényezők is szerepet játszanak.
A 2-es típusú cukorbetegség kialakulásában örökletes és életmódbeli tényezők is szerepet játszanak.
Életmódbeli tényezők:
elhízás,
sok cukor fogyasztása,
mozgásszegény életmód,
stressz,
alkoholizmus.

Kezelés

Az 1-es típusú diabetes kezelése diétával és az inzulin bőr alatti zsírszövetbe juttatásával történik a végtagok, ill. a hasfal területén. Az inzulint be kell fecskendezni, szájon át jelenleg nem adható, mert peptid lévén a gyomorban lebomlik.
A 2-es típusú cukorbetegségben a betegség kezdetén ajánlott az életmód változtatás, szénhidrát szegény diétával, testsúlycsökkentéssel, sporttal. Ha ez nem elégséges gyógyszerek segítségével, amelyek csökkentik a vércukorszintet, növelik az inzulin hatását. Ha a béta sejtek kimerültek az inzulint teljesen pótolni kell.

A glukagon hatása az inzulinéval ellentétes, a vércukorszintet emeli.
Az inzulin története									forrás: Macosz

Az 1920-as évekig minden esetben halálos cukorbetegséget először a XVII. sz. közepén írták le. Felismerték, hogy a betegeknek nemcsak a vizeletében, hanem a vérében is található cukor, ami arra utalt, hogy a betegség nem a vesék elégtelen működéséből ered, hanem komolyabb anyagcsere problémák okozzák.  Viktória királynő orvosa volt az első, aki a betegek hasnyálmirigyében apró kristályokat fedezett fel, amiből e szervnek a betegségben játszott szerepére következtetett. Felfedezését Németföldön is igazolták; egy egészséges kutya hasnyálmirigyét eltávolítva az állat rövid időn belül cukorbajban elpusztult. A kísérletek arra mutattak, hogy a hasnyálmirigyből valamilyen anyag közvetlenül jut a véráramba, ami megakadályozza a betegség kialakulását.

A keresett anyagot először két kanadai orvosnak Frederick Bantingnak és Charles H. Bestnek sikerül kivonnia a hasnyálmirigyből. Az első adag hasnyálmirigy kivonatot egy haldokló kutyába fecskendezték be, aki néhány órán múlva tünetmentessé vált. A szer azonban nem bizonyult tartós hatásúnak, az állat néhány nap múltán a tünetek kiújulásával elpusztult. A nagy mennyiségű inzulin előállításához a tudósok ekkor vágóhidakról szerzett állatok hasnyálmirigyeit kezdték használni. A kísérletek sikeresek voltak; folyamatos adagolással hosszú időn át életben tudták tartani a beteg állatokat.
Ideje volt a szert emberen is alkalmazni. Az első adagokat saját magukon próbálták ki, nem tudva, hogy túladagolásuk végzetes is lehetett volna. Cukorbeteg ember először 1922. január 11-én kapott a kivonatból; a már haldokló 14 éves fiatalember néhány nap múlva elhagyhatta a kórházat, bár továbbra is rászorult az injekciókra.
A felfedezésért a kutatók 1923-ban Nobel-díjat kaptak.

Az inzulingyártás 60 évig a torontói felfedezők (Banting, Best és Collip) elvei alapján történt. Az inzulint sertés, illetve szarvasmarha hasnyálmirigyéből vonták ki savas-alkoholos módszerrel. Az állatok levágását követően a hasnyálmirigyet azonnal lefagyasztották. Darabolás után savanyú közegben alkoholos kivonatot készítettek. Ezt semlegesítették, és eltávolították a kicsapódó fehérjéket, az alkoholt és a zsírnemű anyagokat. Végül semleges közegben konyhasó (NaCl) hozzáadásával az inzulin kicsapódott. Az így nyert készítmény 80-90 százalék kristályos inzulint tartalmazott, ez a klasszikus "gyors" hatású inzulin. A mindennapi gyógyításban jól alkalmazható kristályos inzulint először Abel állított elő 1926-ban.
Az emberi inzulinnal azonos humán inzulin előállítása először szintetikus úton történt a nyolcvanas évek elején. A sertésinzulinban kicserélték azt az egyetlen aminosavat, amely különbözött az emberétől. Azonban ez a módszer nem vált be, mivel növelte az állati hasnyálmirigy szükségletet, ugyanis a gyártás során nagyobb lett a veszteség.
1987-ben az emberi vastagbélben normálisan is jelenlevő Escherichia coli baktériumba beültetett emberi inzulin gén segítségével előállított "humán" inzulin került a gyógyszerpiacra. 1991-től közönséges sütőélesztőbe bejuttatott szintetikus DNS segítségével is gyártanak inzulint. Napjainkra a géntechnológiával előállított készítmények teljesen kiszorították az állati inzulinokat. Magyarországon 1996-ban fejeződött be a cukorbetegek átállítása humán inzulinokra
.
