## Élete

 - *Kiskőrösön* született *1823. jan. 1-én* Petrovich Sándor néven.
 - *Apja* a szlovák származású *Petrovics István* mészáros mester, *anyja* a szlovák anyanyelvű *Hrúz Mária*.
 - Apja igyekezett a legjobb taníttatásban részesíteni fiát (összesen 9 iskolában tanult: pl. Aszód, Selmec, Pápa).
 - Édesapja 1838-ban anyagilag tönkrement.
 - 1839-ben elindult gyalog Pestre, és beállt a Nemzeti Színházba kisegítőmunkásnak.
 - 1841-ben visszatért Pápára tanulni. Itt kötött szoros barátságot Jókai Mórral.
 - 1842-ben jelent meg *első verse az Atheneaumban* (Bajza József és Vörösmarty Mihály folyóirata), a *Borozó*.
 - 1843-ban pénztelensége miatt Pozsonyba gyalogolt, és az Országgyűlési Tudósításokat másolta.
 - 1844 februárjában Pestre indult, hogy költő legyen, felkereste Vörösmarty Mihályt, az ő ajánlására a Nemzeti Kör vállalta verseinek kiadását
 - 1844\. júl. 1-től *segédszerkesztő lett a Pesti Divatlapnál* (Vahot Imrénél)
 - 1844\. októberében jelenik meg *A helység kalapácsa* című komikus eposza
 - 1844\. novemberében megjelenik *első verseskötete Versek címen*. Belefogott *a János vitézbe*, ami végül *1845. március 6-án jelent meg*
 - Pesten megismerkedett *Csapó Etelkével*, aki 1845. jan. 7-én váratlanul meghalt. Cipruslombok Etelke sírjára című ciklusa 34 versben írja le a fájdalmas élményt.
 - *Mednyánszky Bertával* újabb sikertelen szerelem (az apja nem engedélyezte). A szerelem érzése ihlette Szerelem gyöngyei című versciklusát.
 - 1846\. áprilisában *Felhők* címmel megjelent *66 epigrammája*.
 - *1846. szeptemberben megismerte Szendrey Júliát*, egy év múlva házasodtak össze, egy évre rá megszületett fiuk, Zoltán.
 - *1847-ben* elolvasta a Toldit, és ezután kötött *szoros barátság*ot *Arany Jánossal*.
 - *1848. március 15-e egyik vezetője*, de az elért politikai eredményeket kevesellte.
 - Királyellenes verseket írt, népgyűléseket szervezett, szembekerült vezető politikusokkal Debrecenben, 1849. januárjában jelentkezett Bem tábornoknál. Bem kedvelte, segédtisztjévé, személyes tolmácsává tette, óvta a csatáktól.
 - Petőfi civilként vett részt *a segesvári csatában*, itt is *tűnt el 1849. júl. 31-én*.

Petőfi központi szerepet tölt be irodalmunkban. A költői népiességben Petőfiig különböző eszmények találkoztak és váltakoztak. A Pestre került költőt Vahot Imre a Pesti Divatlaphoz veszi segédszerkesztőnek. Vahot nemcsak a tehetséget ismeri fel, hanem kialakítja a korigénynek megfelelő Petőfi-képet is. Az erősödő nemzeti érzést és a népiesség kultuszát kihasználva a költőt nemzeti viseletben járatja, nevét magyarosíttatja, s elterjeszti róla a természetes, a műveletlen, az istenáldotta tehetségű imázst.

Az első költői korszak verseinek zöme népdal, népies dal, népies helyzetdal. A XVIII. század második felétől Magyarországon Herder nyomán elinduló folklór-kultusz esztétikai alapvetését Kölcsey adta meg 1826-os Nemzeti hagyományok című tanulmányában. Kölcsey számára a folklór még elsősorban inspiráló erő, a nemzeti költészet megújításának útja és lehetősége, de még nem tulajdonít a folklórnak önálló esztétikai értéket, szerinte azt még föl kell emelni a magas művészet szintjére. Erdélyi János 1842-es Népköltészetről című székfoglaló előadása - melyet a Kisfaludy Társaságban olvasott fel - már példaképnek, etalonnak tekinti a folklórt, s ezzel elméleti szinten is szélesre tárja a kaput Petőfi előtt. Petőfi egy korízlés megtestesítője, de nem kizárólagos képviselője. Szinte mindenki ír népdalt (Czuczor Gergely: Fúj, süvít a Mátra szele..., Szentiványi Mihály, Erdélyi János, Eötvös József, Tompa Mihály). Az Akadémia és a Kisfaludy Társaság támogatja és irányítja a folklórgyűjtést (M. Csapó Dániel gyűjtése, Kriza János: Vadrózsák). A folklór és a műköltészet bonyolult viszonyát jelzi, hogy Petőfi sok dala folklorizálódott.

Petőfi újdonsága tehát nem az, hogy népdalt, népies dalt ír, hanem az, hogy a népdalból nem a lexikát és frazeológiát veszi át (Petőfinél egyetlen tájszó sem szerepel), hanem világképet, világszemléletet, valamint a szerkezetet, felépítést, ritmust. Első korszakában viszonya a folklórhoz esztétikai érvényű. Politikai felhangot a népköltészet csak 1846 végétől kap, s ezt legszemléletesebben Aranyhoz írt levele fejezi ki: „Ha majd a nép uralkodni fog a költészetben, közel áll ahhoz, hogy a politikában is uralkodjék, s ez a század feladata.”

## 1. A népiesség jegyében - A Borozó (1842, Atheneaum)

Petőfi első nyomtatásban megjelent verse. A lírai én egy bort imádó személy. E/1-ben írja, szerepvers, önjellemző monológ. A hőse nem egyéni, hanem általános. Az elmesélt események is általánosak (pl. Bor taníta). Az idő is általános (bármikor megtörténhet). Ezek a népies műdal általános jellemzői. Megjelenik benne az epikureizmus, anakreontika gondolata (az élet élvezése: 1.vsz; 5.vsz.). Eltúlozza a sors veszedelmeit, azaz parodizálja, komolytalanná teszi (5.vsz.-3/4).

A bordal műfaja a rokokón keresztül került be a romantikus költészetbe. A rokokó a XV. századi anakreóni gyűjteményt követve idézte fel a műfajt, mely gyűjtemény kétes hitelű, nem kanonizált anakreóni énekeket tartalmazott. E gyűjtemény nyomán vált a görög költő a bor, a jókedv poétájává a köztudatban. A bordal látszólagos könnyedsége, hetyke és kihívó hangja mögött az élet megpróbáltatásaitól és az elmúlástól való félelem áll, s ezt legyőzni segít a bor okozta mámor.

A *Hortobágyi kocsmárosné (1842) népies helyzetdal*. A költő saját érzelmeit önmagától eltávolítva, egy másik személy szerepében fejezi ki. Életkép, avagy zsánerkép is, mert a mindennapi élet egy jellemző helyzetét jeleníti meg. A versritmus a népdalokra jellemző ütemhangsúlyos (háromütemű tizenegyes páros rímekkel). Az udvarlás története ellentétes szerkezetben bomlik ki: szemléletessé válik a kétsoronként váltakozó ellentétpárokkal. A humoros hatást fokozza, hogy a vers lírai énje megjátssza ittasságát. A vers nyelvezete tudatos, virtuóz nyelvi megformálásra utal.

A *Távolból (1843)* azt példázza, hogy a dalforma bizonyos hosszúságon túl szükségszerűen visz a költeménybe direkt gondolati és meditációs elemeket, ezek viszont megtörik a vers egyneműségét, s csak közhelyszerű életigazságot tartalmaznak. A természetesség enyhíti ugyan ezeket, de inkább csak a ritmus tartja egybe a verset.

A *Befordúltam a konyhára... (1843)* a leghíresebb magyar helyzetdal, mely tökéletes gazdaságossággal bánik anyagával, mindvégig egységben tartja a versszervező tűz-motívumot, megcsillantva Petőfi humorát az állandó kiigazítás, önkorrekció révén. A szerelem, a szerelem... (1843) valójában a szerelmi költészet legősibb formájához nyúl vissza, a catullusi Odi et amo (Gyűlölök és szeretek) kínjait fogalmazza meg a naiv tudat szintjén, lebontva mindennapi szituációkra.

A *Temetésre szól az ének... (1843)* a kanonizált értékrend és az egyéni érzésvilág összeütköztetésére, ellentétére épül: boldogság‒boldogtalanság, öröm‒sírás, élet‒halál. Az információt a lírai én abból nyeri, amit lát, amit hall. Ebből az derül ki, hogy közeledik egy koporsó, de nem derül ki, hogy ki halt meg, ez nem is fontos. Lényegesek viszont a lírai én gondolatai. A hős egy boldogtalan idegen, vagy a falu rossza. Petőfi áttételes személyességet visz az általános hősbe, azonosul a lírai énnel, saját lelkivilágának kifejezése a cél, a probléma elmondása. (Személyes vonatkozás: Debrecen, 1843, vándorszínész, éhezik, tél.)

*A virágnak megtiltani nem lehet... (1843)* a szerelmi érzés bizonytalanságát, illetve a bizonyosság utáni vágyat alapvető természeti metaforikával, természetes hangnemben és tudatimitációval fogalmazza meg.

A *Megy a juhász szamáron (1844)* E/3-ben íródott. Életkép, konkrét idő, cselekmény, kerek történetet mesél el. A hősnek vannak érzései, de primitíven fejezi ki őket. A hős bemutatása nem eszményített, kívülről történik, Petőfi lealacsonyítja. Ez az ábrázolásmód nem jellemző Petőfire.

Az *Egy estém otthon (1844)* lírai életkép, a lírai természetesség, közvetlensé és személyes érzései kifejezésének egyik csúcspontja.

## 2. Az eposz paródiája – A helység kalapácsa

Petőfi A helység kalapácsával egy eposzparódiát írt *1844*-ben. Az *eposzi kellékeket* használja: van előhang, utóhang, vannak állandó jelzők, van seregszemle (amikor a kocsmába belép Fejenagy), "isteni beavatkozás" is (bíró). Azonban ezt az előkelő stílust alantas dolgok leírására használja. A falusi emberek a hősei, köznapi történettel foglalkozik. Ettől válik paródisztikussá. Azonban ez a mű két műfaj ötvözete: nem csak eposzparódia, hanem anekdotaszerű elbeszélés is. Elbeszélés: jellegzetes falusi szereplőkkel, a falusi életből kiragadott jelenetekkel.

Hangneme ironikus, témája megmosolyogtató: a kántor és a kovács vetélkedése (már benne járnak a korban: 55, 40 évesek), nem illenek hozzájuk a szerepek: Fejenagy a hősszerelmes, Kántor a bukott trubadúr, Szemérmetes Erzsók a szerelem tárgya. Ez a szerepbeli össze nem illés a szatírának jellegzetes eleme. A kínosan és indokolatlanul hosszú hasonlatok az eposzi hasonlatok stílusparódiái (hogyan veszekednek a kutyák a koncért). Költői képei pl.  "Felhevülésének gyors talyigája": képzavarosak, mert a talyiga nem gyors. Vagy amikor Fejenagy mászik le a templomból, akkor a kötél és a bor párbeszéde egy erőltetett allegória, vagy amikor például a szerelmének hatalmasságát akarja jellemezni, de a gazdájukhoz rohanó malacokhoz hasonlítja magát, koronája bornak és pálinkának (stíluszavar). A szereplők körüli képanyag illik a személyek foglalkozásához (pl.: Harangláb úgy cibálja a hajat, mint a harangkötelet).

A paródia másik jellemzője eszköze a csattanós történet, tehát ez az eposzparódiának és a szatirikus anekdotának a keveréke. A műnek két célja van: 1. megcsípkedni a nagyon népszerű romantikus eposzt 2. megteremteni a verses elbeszélés alapjait. Ezzel a művel akarta előkészíteni a terepet a János vitéz számára. Érdelessége, hogy a korabeliek nem értették meg Petőfi szándékát, azt hitték, hogy gyengén sikerült eposzt alkotott.  A helység kalapácsa Petőfi definíciójában hősköltemény, valójában komikus eposz, eposzparódia. (Vörösmarty Zalán futása című műve ellen is íródott, hiszen a Petőfi-alkotás egyik központi motívuma az „enyészet”, a kortárs művéből származó. De céltábla lehetett a korabeli novellák életidegensége, a vasárnapi parasztok mesterkélt idillje is.) A komikum forrása, hogy egy fenséges tárgyhoz illő eposzi apparátust rendel a kicsinyes tárgyhoz. Ugyanazzal a módszerrel él, mint Csokonai a Dorottyában: „Nálam a komikusnak útja az, hogy a történetet, mely magában nevetséges, úgy adom elő, mint nagy és fontos dolgot.”

## 3. A népies elbeszélő költemény – János vitéz

Az első korszak összegzője és legnagyobb művészi teljesítménye a János vitéz. 1844 októberében kezdi írni, s Vahot szerint „csak néhány est és éjfél kellett ahhoz, hogy elkészüljön”.
Eredetileg csak addig tartott a történet, míg Iluska meghal, és Jancsi elindul második vándorútjára (Kukorica Jancsi). Így egy verses elbeszélés lett volna tragikus véggel. Itt is vannak azért mesei elemek: amikor beáll katonának, ahogy visszatér, a zsiványokkal kapcsolatos kalandja, az, hogy neki akarják adni a királylányt, stb. Vörösmartyék bíztatására folytatta, s tette hozzá a mesei elemeket az alapvetően népi életképű indításhoz. December 8-án a Pesti Divatlapban Vahot már János vitézként hirdeti.

Az előzmények között említhetjük Garai János Az obsitos című művét, Vörösmarty Csongor és Tündéjét és a Délszigetet, valamint a népmesei vándormotívumokat. A János vitéz társadalmi szempontból a juhászbojtárból tündérkirállyá váló hős alakjával a nép felemelkedéséről, annak lehetőségeiről, vágyairól szól. Főhősének alakja *a romantika alapkérdéseit veti föl: a személyiség kiteljesedésének lehetőségeit, a boldogság elérésének módjait* veszi sorra.

A mű a bűn és bűnhődés motívumával indul. A főszereplők a legkivetettebbek a faluban. Jancsit találták, cselédként tartják; Iluska anyja meghalt, apja újraházasodott, majd meghalt. A mesei alapokra épít, de aztán a mesei közvetítéseket elhagyja. Mesében a legkisebb fiú szerencsét próbálni indul, itt elkergetik (méghozzá jogosan). Összetett érzések vannak benne pl. Jancsi és Iluska "természetesen" azért szerettek egymásba, mert ők a falu árvái. A mesében a hagyományra építenek, és mindig ki is fejtik azt. A metaforikus eszközök, előreutalások, célzások, már inkább a műköltészetnek, a magas költészetnek, az elbeszélésnek az eszközei. A bűn feloldása, a jóvátétel a zsiványok tanyájának felgyújtása, ahol a lángok a lelki megtisztulást is jelképezik.

Jancsi előtt a boldogságkeresés különböző lehetőségei nyílnak meg: a pénz, gazdagság (zsiványok tanyája), szerelem (a felkínálkozó szerelem - francia királykisasszony), a hatalom (a francia király felajánlja fele királyságát). A kiteljesedés csak a becsület és kitartás révén érhető el, s a boldogságot a kölcsönös szerelem jelképezi, illetve adhatja meg.

A műfaj *elbeszélő költemény* (tipikusan romantikus, kevert műfaj), korabeli elnevezéssel költői beszély, mely az epika próbatételes változatához kapcsolódik. *Funkcióját tekintve népi eposz*. *Verselése felező tizenkettes*, mely ettől kezdve válik meghatározóvá az addig uralkodó hexameter helyett. Az 5. fejezet végén kezdődik a mesei betét, ezt biztosan mutatja a holló megjelenése. A falu és a pusztaság Petőfi által megélt való világ (Kiskunság). Mikor belép az erdőbe, akkor kezdődik a mese. A mesében csodás figurák szerepelnek, mint például a griffmadár. Falun kívül jellegzetes mesei fordulatok, csodás segítőtársak (pl. óriáskirály gyermekei, szekeres: akadályozóból segítő lesz, ez jellegzetes mesei fordulat). A továbbírásban szinte csak mesei elemek: tündérország, feltámadás, uralkodás. Súlytalanító nézőpont: a hősnek semmi baja nem eshet, nem kell érte aggódnunk. Ötvözi a mesét az elbeszéléssel. Stílusában, témájában  egyesíti a népiesség (népköltészet) és magas(igényes)költészet erényeit. A nép nyelvét, ízlését kell uralkodóvá tenni. Ezért lesz a népmese a vers mintája. Társadalmi program: a népet felemelni, polgárosítani. Ezt fejezi ki az, hogy Jancsi önerejéből kerül a hierarchia legtetejére, és lesz Tündérország uralkodója.

## 4. Befejezés

*A természet vadvirága 1844* az első költői korszak összefoglaló *ars poeticája*. Petőfi minden költői korszakában fontosnak tartotta megfogalmazni művészi hitvallását. Minden igazi ars poetica az elutasítás és vállalás kettősségével jön létre. A strófák felépítése is ezt tükrözi. Az első hat sor meghatározó eleme a tagadás és elutasítás, a refrén pedig a vállalás hordozója ( " A korláttalan természet vadvirága vagyok én."). Az elhatárolódás sokirányú: a biedermeier érzelmesség, a klasszicizmus merevsége, az iskolai versgyakorlatok hagyománya is idegen tőle. A refrénben említett virág metafora a romantika kedvelt képe, s a művészettörténész Gombrich szerint a novum, az újdonság jelképe. Petőfi mindezt hangsúlyosabbá teszi a „vad” jelzővel, kiemelve költészetének természetességét. Ugyanezt hangsúlyozza provokatív módon a felütés is. (" Mit ugattok, mit haraptok engemet, hitvány ebek!")

Bár a *Dalaim 1846*-ban íródott, az első költői korszakra vonatkozik. Petőfi seregszemlét tart költészete felett, szemrevételezve a különböző tematikájú költeményeket. Valamennyi típust az ihlet- és élményesztétikából vezeti le, elutasítva magától a követésen, imitáción alapuló lírát. A romantikus költészeteszményt (teremtő képzelet, közéletiség) fogalmazza meg hitvallásként. Petőfinél népiessége pályája  elején csak irodalmi (ösztönös), később tudatosan vállalt küldetéssé teljesedik ki.
