A polgárháború alatt Szovjet-Oroszországban a *hadikommunizmus* volt az uralkodó, ami a gazdaságot központi irányítás alá helyezte. Megszűnt a szabad piac, államosították az ipart és a kereskedelmet. A mezőgazdaságot a parasztok kárára alárendelték a hadseregnek, a terményfelesleget be kellett szolgáltatni. Azonban 1920-ra a polgárháború véget ért az európai részeken, ezért a hadikommunizmus okafogyottá vált. A milliókat sújtó éhínségek miatt az ország legtermékenyebb területein *parasztlázadások (1921)* törtek ki, *Kronstadt* kikötőjében pedig egy tengerészlázadás. 1922-ben éhínség sújtotta az országot, amely után következett a „NEP-korszak”.

A válság hatására a bolsevikok bevezették a *NEP-et (új gazdaságpolitika)*, amely a kapitalizmus részleges visszaállását jelentette; mivel nem következett be a szocialista világforradalom, a bolsevikok nem tudták átmenetileg, milyen gazdaságpolitikát kövessenek. Megszüntették a terménybeszolgáltatásokat, helyette bevezették a *terményadót* (a termény 50%-a). Beindult a szabad kereskedelem, a külföldi beruházók szabadon tevékenykedhettek. A kis-és középüzemeket bérbe vehették, helyreállt az ipar. A korszakot hatalmas gazdasági növekedés jellemezte (mezőgazdaság: az 1925. termelés az 1913-as 90%-a, ipar ugyanez 60%).

*1924. január 21-én meghalt Lenin*, amely alapvető fordulatot jelentett a Szovjetunió történelmében. *Hatalmi harc* indult a vezető tisztségért, a *Politikai Iroda* (szűk végrehajtó szerv) tagjai: így Trockij, Kamenyev, Zinovjev, Buharin és *Koba (Sztálin)* között. Kezdetben Sztálint lenézték műveletlensége miatt, és a 20-as években a titkárság vezetőjévé tették, mivel senki nem akarta elvállalni a munkát. Azonban itt Sztálin rengeteg információ és kapcsolat birtokába jutott, ráadásul a kormány tagja lett, mint nemzetiségi népbiztos. Lenin halála után pedig Sztálin fokozatosan leépítette vetélytársait, és a húszas évek végére már ő volt az SZKP vezető embere. Az ezt követő, *Sztálin haláláig (1953)* tartó időszakot a Szovjetunióban *sztálinizmusnak*, vagy *sztálinista diktatúrának* nevezzük.

A húszas évek végére a NEP-et elsorvasztották, felváltotta a *tervgazdálkodás*, amely szorosan összefügg a sztálinizmus politikai rendszerével. Mivel ekkorra már egyértelművé vált, hogy nem lesz szocialista világforradalom, az SZKP úgy határozott (hosszas mérlegelés és vita után), hogy a *szocializmus egy országban is felépíthető*: ez volt a *tervgazdálkodás* ideológiai alapja. Ennek a feltételeit kívánták teljesíteni a rendszer által. A cél a gazdasági önállóság elérése volt, az ország készült az elkerülhetetlen, a kapitalistákkal vívott háborúra. Megerősítették a hadsereget, lépten-nyomon demonstrálták az állami pártvezetés egységességét. A gazdaságban bevezették az *1. (1929-1933)*, és a *2. ötéves tervet (1934-38)*, amelyek hatalmas gazdasági növekedést irányoztak elő, elsősorban a *nehézipar* területén. Ebben is látszott már a tervgazdálkodás lényege: a gazdaságot nem üzleti érdekek, a kereslet-kínálat alakulása irányítja, hanem a központi vezetés által előírt, szigorúan eltervezett utasítások, amelyek egy meghatározott növekedést írtak elő. Az energiaszektor és a gépgyártás túlfejlesztése viszont a mezőgazdaság és a könnyűipar rovására ment, ezért a korszakot folyamatos *hiánygazdaság* jellemezte a fogyasztási cikkek területén.

A mezőgazdaságot *kollektivizálták*: *termelőszövetkezeteket (kolhoz)*, illetve *állami gazdaságokat (szovhoz)* hoztak létre. A földeket államosították, az egyéni gazdálkodókat ellehetetlenítették, a mezőgazdaságot tudatlanul leépítették (tőkét és munkaerőt vontak el). A folyamat katasztrofális *gabonahiányt (1927)* okozott , hiszen a parasztok tiltakoztak a kolhozosítás ellen. *1932-33-ban éhínség* pusztított főleg Ukrajna területein, amelyben 10 milliók haltak éhen; az állam nem segített, az ellenálló parasztokat megtörendő. Kampányt hirdettek a *kulákok* (gazdag parasztok) ellen, mondván, hogy kizsákmányolják a gazdaságot; a valóságban azonban bűnbakok voltak, mert nem haladt a kollektivizálás a megfelelő ütemben. Ellenségképpé váltak, amely meghatározó volt a sztálinizmus korszakában.

Sztálin uralmát nagymértékű *terror* jellemezte; vélt és valós ellenségeit egyaránt, ellenálló parasztoktól elkezdve magas rangú politikai tisztségviselőkig senki nem volt biztonságban. *Koncepciós* perek indultak, amelyekben hamis beismerő vallomás alapján tömegeket ítéltek halálra. Így számolt le Sztálin politikai ellenfeleivel is, illetve kijátszotta őket: *Trockijt 1927-ben* kizárták az SZKP-ből, miután Sztálin összefogott Kamenyevvel és Zinovjevvel ellene. A koncepciós pereknek két fajtája létezett:

 - *politikai perek*: Olyan vádak alapján, mint pl. terrorista összeesküvésben való részvétel, kémkedés, a kommunizmus ellen történő bűncselekmény. Kamenyev, Zinovjev, Buharin, Jagoda (a titkosszolgálat vezetője) és Kirov (leningrádi pártvezető) mind hasonló pereknek esett áldozatául.
 - *szakmai perek*: pl. a hadsereg megtisztítása; a Vörös Hadsereg vezetőinek 80-90%-át kivégeztette, hogy hozzá hű emberek kerüljenek a helyükre, akik viszont tapasztalatlanok voltak, ezért volt gondban a szovjet hadsereg a 2. világháború elején.

A terror fő szervezete az *NKVD* (később KGB) volt, amely Sztálin irányítása alatt működött. Vezetőjét, Jagodát 1936-ban kivégeztette, utódja *Jezsov* lett 1938-ig, amikor őt is kivégeztették. Az ő utódja, *Berija* túlélte Sztálint.

Sztálin az egész országot áthálózó koncentrációs tábor-hálózatot hozott létre, az ún. *GULAG*-ot. Ide elítéltek tízmilliói kerültek, és az ő kezük által hatalmas beruházások, építkezések valósultak meg. Csatornákat (pl. Balti-tengeri-Fehér-tengeri csatorna), vasútvonalakat (transszibériai vasút) és utakat hoztak létre, de sok tábor a bányamunkára épült.

Sztálin uralma a megfélemlítésen, mindenféle összefogás ellehetetlenítésén alapult. Meghirdette az *éberség* jelszavát („Az ellenség köztünk van!”), a gyanakvás soha nem látott méreteket öltött a Szovjetunióban. Egy új uralkodói elit alakult ki, akik (mint az államapparátus tagjai) hűek voltak Sztálinhoz. A vezetőt hatalmas *személyi kultusz* vette körül; személye csalhatatlan volt, minden módon dicsőíteni kellett. Portréi szinte minden lakás kötelező elemei voltak.

A szovjet társadalom életszínvonala nem érte el a nyugatét, a legtöbben nyomorúságos körülmények között, félelemben éltek, viszont elhitették velük, hogy jobban élnek kizsákmányolt nyugati társaiknál *(manipuláció)*. Hatalmas volt a társadalmi mobilitás, azaz rendkívül sokat lehetett veszíteni vagy nyerni (a GULAG-ra elhurcolt magas rangú vezetők helyét újak foglalták el). Összességében a szovjet gazdaság hatalmas mértékben nőtt, és a világháború kezdetére felzárkózott az USA mögé ebben a tekintetben.
