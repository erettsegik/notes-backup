A németországi *Weimari Köztársaság (1918-1933)* rövid gazdasági és politikai konszolidációt jelentett a legyőzött ország számára. Azonban az *1929-es amerikai világválság* az Európai országok közül a legnagyobb mértékben Németországot sújtotta: a *Dawes-terv (1924)* (nagyszabású amerikai kölcsönprogram a jóvátétel fizetésére) miatt pénzügyileg függtek az USA-tól. A válság hatására rohamosan megnőtt a *munkanélküliség (1933: 10% = 6 millió fő!)*, a társadalom radikalizálódott. Előretörtek a politikai szélsőségek: az *1932. júliusi választásokon* a kommunisták 17%-ot, a *szélsőjobbos nácik 37%-ot* szereztek.

A *nácizmus (nemzetiszocializmus)* szélsőjobboldali irányzat, de radikálisabb az általános fasizmusnál. *Nemzeti igazságtételt* követel, társadalmi bázisa a *kispolgárság* és a *munkásság* (Németországban az *„elveszett nemzedék”* a háború után): ezeket a rétegeket lehet kifosztottságuk és reménytelenségük miatt *demagógiával* meggyőzni; ezért nőtt meg rohamosan a nácik népszerűsége a világválság után Németországban.

A nácizmus ideológiai alapja a *fajelmélet*, ami a *szociáldarwinizmusra* épül; azaz a nácik a természetes kiválasztódást az emberiségre is értelmezték: ők maguk az uralkodásra termett *árja faj* (szőke haj, kék szem), míg az alsóbbrendű fajokat (zsidók, feketék, cigányok, homoszexuálisok, stb.) lenézték, pusztulásra ítélték. Ezt *szélsőséges antiszemitizmusnak* nevezzük, a zsidókat konkrétan bűnbakként tartották számon az I. világháborús veszteségért (*„tőrdöfés-elmélet”*: a hadsereget belülről züllesztették); ráadásul a nyomorgó népet könnyen a tőkés zsidó-réteg ellen lehetett hangolni. A nácizmus általános jellemzői az *etatizmus* (hit az állam erejében), a *demokráciaellenesség*, a *baloldalellenesség* és az *egyházellenesség*. Eszközei a *terror*, a *propaganda* (teljes ellenőrzése a sajtónak és a médiának), *félkatonai szervezetek* (jelen esetben az *SS*) és egy *vezérelvű párt*. A nácik jelképe a *horogkereszt* (ókori keleti vándormotívum), és a *vörös szín* (forradalom, társadalmi radikalizmus).

A németországi nácik pártja a *Német Nemzetiszocialista Munkáspárt (NSDAP)* volt(*„szocialista”*: segíti a rászorulókat, földosztás, az ipar munkás ellenőrzése; *„nemzeti”*: szélsőséges nacionalizmus faji alapon, revans), aminek a vezetője a *müncheni sörpuccs (1923)* után *Adolf Hitler* lett, aki átszervezte azt. Hitlert ugyan a puccs leverése után 5 év börtönbüntetésre ítéltek, abból csak 13 hónapot ült le; eközben írta meg híres művét, a *Mein Kampf*-ot. Ebben kifejtette *háromlépcsős programját*, amely később a náci párt alapprogramja lett:

 1. a *versailles-i béke felülvizsgálása* és hatályon kívül helyezése: a Rajna-vidék remilitarizálása, fegyverkezés, a jóvátétel fizetésének megtagadása
 2. egy *85 milliós Német Birodalom* létrehozása, a határ menti német többségű területek hozzácsatolása
 3. *szabad élettér (lebensraum)* biztosítása kelet felé (Lengyelország, Szovjetunió)

A világválság Németországban nem csak gazdasági, hanem *politikai válságot* is jelentett: gyakoriak voltak a puccsok, a kormányválságok. Mivel a jobboldal félt a kommunisták hatalomra kerülésétől, megegyeztek a nemzetiszocialistákkal; kérésükre *Hindenburg* államfő (a 48-as cikkelyre támaszkodva!) *kinevezte Hitlert birodalmi kancellárrá (1933. január 30.)*. Ugyan a jobboldali politikusok úgy vélték, kontrollálni tudják Hitlert, nem számoltak gátlástalanságával: azonnal elkezdte lebontani a demokratikus, alkotmányos kereteket. A kiírt új választásokat meghatározta a *Reichstag kigyulladása (1933. február 27.)*, amit a nácik megpróbáltak a kommunistákra kenni (*Georgij Dimitrov* bolgár kommunista vezető azonban ártatlannak bizonyult). A választásokon a náci párt mindennek ellenére nem szerzett abszolút többséget *(44%)*, a kommunisták így is kaptak *12%-ot*. Azonban a Reichstag *1933. márciusában elfogadta a felhatalmazási törvényt*, amely szerint a kancellár *rendeleti úton*, a parlament jóváhagyása nélkül is kormányozhat.

A *totális diktatúra* kiépülése gyors volt; a tartományi önkormányzatokat feloszlatták, a tartományok élére teljhatalmú birodalmi helytartókat neveztek ki. 1933. tavaszán betiltották a kommunista pártot, és *1933. júliusában* rendelettel akadályozták az NSDAP-n kívüli pártok működését: kialakult az *egypártrendszer*. A rendőrséget állami irányítás alá vették, a politikai foglyokat pedig az újonnan létesített *koncentrációs táborokba* (még csak munkatáborok…) vitték. Hitler megerősítette a politikai rendőrségét a *Gestapót*, amelyet megbízható embere, *Heinrich Himmler* vezetett. A náci párt *Ernst Röhm* által irányított félkatonai szervezete, az *SA* azonban a Hitlerétől eltérő nézeteket hangoztatott, ezért *1934. június 29-30. éjszaka („hosszú kések éjszakája”)* több 100 embert és a vezetőit megölték. Az SA szerepét ezután átvette az *SS (Schutz-Staffel = Véderő)*, amely eredetileg Hitler személyes testőrsége volt. *1934. augusztusában meghalt Hindenburg* köztársasági elnök; Hitler magához vette az államfői tisztséget is, hatalma Németországban megkérdőjelezhetetlenné vált *(Führer)*. Az állam irányítása alól senki nem vonhatta ki magát, az élet minden területét a nácik irányították. A fiatalok számára egyetlen szervezet, a *Hitlerjugend* létezett; az egyházi vezetők többségét letartóztatták vagy meggyilkolták. A propaganda számára külön minisztériumot hoztak létre, az élére *Joseph Goebbels* került. Létrejött a *Harmadik Birodalom*.

A nácik legfőbb ellenségképe a zsidóság volt, ezért minden szempontból korlátozandó őket, Hitler meghozta a *nürnbergi törvényeket (1935)*. Megtiltották nekik az árjával kötendő házasságot, nem tekintették őket német állampolgároknak. Ellehetetlenítették megélhetésüket: állami alkalmazásba nem léphettek, közalkalmazottak sem lehettek. Az üzleti életben (tőzsde, bankok) nem vehettek részt, 5000 márka fölötti vagyonukat már be kellett jelenteni. A zsidóság ellen *1938. november 9-10. éjszaka („kristályéjszaka”)* átfogó támadás indult; embereket gyilkoltak meg vagy tartóztattak le, üzleteket romboltak szét, zsinagógákat romboltak földig. Mindezek után felszólították a zsidóságot, hogy fizessenek az okozott kárért. A zsidók szervezett összegyűjtésére *(gettósítás)* és deportálására csak a világháború alatt került sor, mint ahogy a megsemmisítésükre vonatkozó tervet *(endlösung)* is akkor dolgozták ki.

A német gazdaság *önellátásra* törekedett. Állami vezetés alá vették, a központi intézmény a *4 éves terv Hivatala lett* (vezetője *Hermann Göring*, a birodalom 2. embere és a Luftwaffe parancsnoka). A négyéves terv erős állami szabályzást jelentett, célja a háborúra való felkészítés volt; ezért kapott rendkívüli szerepet a *hadiipar* és az *infrastruktúra* fejlesztése (autópályák). A munkanélküliség felszámolása érdekében munkahelyteremtő politikát folytattak, az ipar teljesítménye *107%-kal* nőtt a korszakban. Mindennek hatására a Harmadik Birodalomban az életszínvonal viszonylag magas lett.

Nemzetközi politikájában Hitler követte a háromlépcsős programot. *Megtagadta a jóvátétel fizetését*, és *remilitarizálta a Rajna-vidéket (1936. március)*. Olaszországgal létrehozta a *tengelyt (1935)*, amely a II. világháború egyik oldalát képezte.* Annektálta Ausztriát (Anschluss, 1938. március 12-13.)*, majd Csehszlovákia német lakta (morva) részeit is hozzácsatolta a Harmadik Birodalomhoz *(München, 1938. szeptember 25.)*. Elfoglalta Csehszlovákiát, létrehozva a *Cseh-Morva Protektorátust (1939. március 14.)*. Ugyan Hitler már régen megszegte a versailles-i békét, a francia *(Blum)* és az angol *(Chamberlain)* miniszterelnökök abban reménykedtek, hogy keletre tudják tolni Hitlert; ezért sem voltak felkészülve a világháborúra. Hitler a Szovjetunióval MNT-t kötött *(Molotov-Ribbentrop paktum, 1939. augusztus 23.)*, majd lerohanta Lengyelországot *(1939. szeptember 1.)*: ezzel megkezdődött a *2. világháború*.
