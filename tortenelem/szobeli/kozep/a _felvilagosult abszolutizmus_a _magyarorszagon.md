A __felvilágosult abszolutizmus__ a __XVIII. században__ alakult ki; jelentése abszolút uralkodás, felvilágosult reformok kíséretében. A korszakban Nyugat-Európa fejlettebb területeitől lemaradt __periféria - területek (Ibériai-félsziget, Itália, Közép-Kelet-Európa,Skandinávia)__ igyekeztek felzárkózni, reformokkal kísérleteztek (amelyekre nagy hatása volt a felvilágosodásnak). Mivel az országok erejét abban az időben a hadsereg ereje mutatta meg (és ehhez nem volt megfelelő társadalmi-gazdasági háttér), az intézkedésekkel elsősorban országuk teherbírását kívánták megnövelni. A reformok nem érintették a __felvilágosodás__ alapjait, de néhány elemét (pl. közjó, társadalmi szerződés) átvették.
*a __gazdaság modernizálása__: merkantilista elemek átvétele, de a fiziokratizmus nem érvényesült (abszolút irányítás); cél a bevételek növelése (pl. iparfejlesztés, védvámok, adókedvezmények)
*az __életkörülmények javítása__: állami érdekből védték az adóalapot a földesúrtól
*az __oktatás színvonalának javítása__, kivétele az egyház ellenőrzése alól
*az egyház visszaszorítása, az __egészségügy fejlesztése__
*a __közigazgatás__ és a __bíráskodás__ egyszerűsítése, racionalizálása
A legszebb példák ilyen uralkodókra __Poroszországban__ és a __Habsburg Birodalomban__ voltak. A fenti jellemzőket végigkísérhetjük Mária Terézia és II. József, a felvilágosult abszolutizmus két hazai képviselője életművén.
 
__Mária Terézia (1740-1780)__ uralkodása az __osztrák örökösödési háborúval (1740-48)__ kezdődött, mivel apja halála után Poroszország és Bajorország rátámadt a birodalomra. A magyar rendek segítségével __(„Életünket és vérünket!”)__ az uralkodó megnyerte a háborút, azonban __Sziléziát__ elveszítette.  A tartományt Mária Terézia a __hétéves háborúban (1756-1763)__ megpróbálta visszaszerezni, de sikertelenül. Külpolitikája szempontjából fontos volt Galícia megszerzése __Lengyelország első felosztásakor (1772)__. Mivel Poroszország és Franciaország még mindig fenyegette a birodalmat, a királyné hadseregreformokat vitt keresztül: a nagy létszámú reguláris hadsereget kaszárnyákban helyezték el, fegyverzetüket és egyenruhájukat egységesítették; ellátásukat közvetlenül, államilag oldotta meg, növelte a gadiadót.
Az állami bevételek növelése a hadsereg szempontjából is rendkívüli fontossággal bírt. A reformok felvilágosult szelleműek voltak, noha Mária Terézia nem ismerte a felvilágosodás irodalmát. __1764 után__ a rendi ellenállás megnövekedése miatt __rendeletekkel kormányzott__, a közjót szolgálva. Az __1751-es országgyűlésen__ Mária Terézia nem tudta a nemességet rávenni az adózásra, ezért bevezette a __vámrendeletet (1754)__, ami lehetővé tette a magyar nemesség kismértékű megadóztatását (a belső vámvonalon mindenki vámköteles volt). A __kettős védvámrendszer__ a birodalom körül ipari védvámot jelentett, az örökös tartományok és Magyarország között viszont lehetővé tette a két birodalomfél eltérő fejlesztését: Magyarországon a __mezőgazdaság__, a Lajtántúlon (pótolva Sziléziát) az __ipar__ fejlesztése vált prioritássá. A rendeletet ugyan többféleképpen meg lehet ítélni, nem volt magyarellenes, Mária Terézia mindvégig támogatta a magyar ipart.
A jobbágyok helyzete a korszakban romlott, hiszen a földesurak a jobbágytelek rovására bővítették majorságaikat. Ezzel együtt a robot már elviselhetetlen mértékűre nőtt; __1765-66-ban parasztmozgalmak__ törtek ki. Mivel az állami érdek egybeesett a jobbágyok érdekével, Mária Terézia kiadta az __Urbáriumot (1767)__, amelyet a nemesség ellenségesen fogadott, hiszen a jobbágy-földesúr viszonyt magánjogi kérdésnek tekintette. A rendeletben meghatározta a __jobbágytelket__ (belső telek, külső telek + közös földek) és __fixálta a földesúri szolgáltatásokat__ (52 nap igás, 104 nap kézi robot), szabályozva az igénybevehetőséget. A Dunántúlon, ahol végrehajtották a rendeletet, javult is a jobbágyság helyzete, de ez nem volt elmondható a többi országrészre.
Mária Terézia oktatásügyi reformot is végrehajtott. A tanügyi rendelet, a __Ratio Educationis (1777)__ szabályozta a közoktatást, felvirágzott a magyar elemi oktatás. Az oktatást az állam kezébe helyezte, minden 6-12 éves gyereknek szeretett volna oktatást biztosítani. Egységesítette a tanügyigazgatást, egységes tantervet adatott ki. Azonban az általános tankötelezettségtől még messze járt, az csak 100 év múlva valósult meg. A királynő egyéb rendeleteivel gondoskodott az árvákról, szegényekről és munkanélküliekről, megnyerve az emberek szimpátiáját. Tekintettel volt a magyarok ébredező nemzeti érzéseire, a rendekkel békés kapcsolatot ápolt. Létrehozta Bécsett a __Theresianumot (1746)__, amely a jövő hivatalnokait képezte; létrehozta a __nemzeti testőrséget (1760)__ magyar ifjak számára. Ez utóbbi szervezet keretében jelent meg a felvilágosodás Magyarországon (testőrírók, pl.Bessenyei György), és terjedt el körükben. Hazahozatta a __Szent Jobbot__ Dalmáciából, létrehozta a __Szent István-rend kitüntetést__. Mindezen intézkedések hatására a magyar arisztokrácia __aulikussá__ vált, növekedett hűségük az udvar iránt.
 
__II. József (1780-1790)__ célja egy olyan központilag irányított, egységes, racionális állam megalkotása volt, amely a közjót szolgálja; rendeletek útján, a felvilágosult abszolutizmus jegyében uralkodott. Nem koronáztatta meg magát __(„kalapos király”)__, mert nem kívánt fölesküdni a rendi alkotmányra, mert tudta, úgyis megszegné; nem hívott össze országgyűlést.
Az egyházat alárendelte az államnak: pápai bullákat nem lehetett beleegyezése nélkül kiadni; feloszlatta az olyan szerzetesrendeket, amelyek nem végeztek hasznos munkát (pl. papnevelést). Bevezette a __türelmi rendeletet (1781)__, amely szabad vallásgyakorlatot biztosított a __protestáns__ és __ortodox__ felekezeteknek is. Mindezen intézkedései arra késztették __VI. Pius pápát__, hogy Bécsbe látogatva próbálja II. Józsefet meggyőzni (ezt nevezzük __„fordított Canossa-járásnak”__) intézkedései visszavonásáról.
Az __1784-es Horia-Closca-féle erdélyi parasztfelkelés__ (itt nem hajtották végre az Urbáriumot) arra késztette a királyt, hogy meghozza a jobbágyrendeletet (1785). Ebben megszüntette a „jobbágy” elnevezést és a röghözkötést, azaz minden jobbágy szabadon eladhatta, elcserélhette a földjét. A jobbágyoknak szabad házasodást és pályaválasztást biztosított, ami egy plebejus értelmiségi réteg felemelkedéséhez vezetett a reformkorra. Összességében elmondható, hogy a hazai jobbágyság helyzete lassú javulásnak indult.
Magyarországot __5 közigazgatási egységre__ osztotta, ezzel lecsökkent a megye szerepe; ezen intézkedés is II. József ellen hangolta a magyar nemességet. Az egységesség jegyében bevezette a __nyelvrendeletet (1784)__, amely a __németet__ tette államnyelvvé Magyarországon.
II. József intézkedéseit az ún. __jozefinisták__ (pl. Széchényi) értették, elfogadták és támogatták, azonban a társadalom nagyobbik része a reformok ellen volt. Elsősorban a nyelvrendelet hatására felébredt az amúgy is erősödő __rendi nacionalizmus__ Magyarországon, így az ország a lázadás szélére került. Miután II. József 1788-ban részt vett II. Katalin oldalán az orosz-török háborúban, megbetegedett, és __1790-ben__ meghalt. Halálos ágyán (érzékelve a megnőtt feszültséget) 3 rendelet kivételével (türelmi- és jobbágyrendelet, papképzésről szóló rendelet) minden addigi (csaknem 6000!) rendeletét __visszavonta__.
