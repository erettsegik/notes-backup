Az *ipari forradalom* egy olyan folyamat, melynek során az ipari termelés alapja a manufaktúrák (kézi termelés) helyett a *gyárak (tömegtermelés)* lesznek, és az anyagi javak, népesség megsokszorozódnak. Angliában alakult ki az *1780-as* években, ugyanis csak itt voltak adottak a feltételek.

Az új földművelési módszer, a *vetésforgó* lehetővé tette, hogy a föld teljes egészét bevessék; a pihenésre szánt földterületen *takarmánynövényeket* (pl. lucerna, lóhere) termesztettek. A bekerítések új lendületet vettek a XVIII. század végén, azonban ez *tagosítás* formájában jelent meg; a földesurak kis parcellákat egyesítettek, sokszor még a közös földet is hozzácsapva. A fejlődő, modern mezőgazdaság kevesebb embert igényelt; a fölös munkaerőt pedig felvette a kibontakozó ipar; a növekvő népességet, keresletet is ki tudta szolgálni. Az angol polgári állam nem akadályozta az üzleti érdekeket, ezáltal is segítve a vállalkozásokat. Az angol gyarmatbirodalom szerepe egyrészt a *piac* volt, amely befogadta az iparcikkeket; másrészt *nyersanyagforrás*, hiszen innen (elsősorban Indiából és az Unióból) a kulcsfontosságú *gyapot*.

Az ipari forradalom *alapozó szakaszának húzó ágazata* a *textilipar (pamutipar)* volt; olcsó és biztos piacot jelentett, nyersanyaga könnyen és olcsón volt, sok szakértelmet nem igényelt. Fejlődése segítette elő a *gépgyártás* forradalmát, illetve fellendítette az áruforgalom növekedése révén a *közlekedést* is. Íme a fonás-szövés forradalmának eredményei:

 - *repülővetélő (John Kay, 1723)*: A szövőszék egy alkatrésze, amely szövéskor a keresztszálakat vezeti; megnövelte a szövés hatékonyságát.
 - *fonó Jenny (Hargreaves, 1767)*: A fonógépet alkalmassá tette vízikerék alkalmazására, így lépést tartott a fonás a fejlődő szövéssel.
 - *az öszvér (Crompton, 1779)*: Gőzgépet csatlakoztatott a fonógéphez.
 - *vetélős szövőgép (Cartwright, 1785)*: Gőzzel hajtott, ezzel gépesítve a szövést is.

*James Watt 1769-ben* elkészítette a *gőzgép* prototípusát, ami a lelke volt az ipari forradalomnak. Sorozatgyártásra alkalmas volt, a gépek mozgatórugója. Általa kibontakozott az ipari forradalom; a sok áru igényelte a szállítás fejlődését, ezért beindult a közlekedés fejlődése. Az első kísérlet egy belső csatornahálózat kiépítése volt, ezért az első ilyen találmány a *gőzhajó (Fulton, 1807)* volt; azonban ez költségesnek bizonyult, így a szárazföldi áruszállítás átvette a vezető szerepet. Ilyen próbálkozás volt az ún. *makadám-út (McAdam)*, amely révén az utat kőzúzalékkal terítették be. Sokkal jelentősebb a *vasút* és az első *gőzmozdony (George Stephenson, Rocket, 1814)* feltalálása; az első vasútvonal *(Stockton-Darlington, 1825)* is követte. Hatalmas vasútépítési láz követezett, hiszen felgyorsította a közlekedést és segítette a nagy tömegű áru szállítását; azonban a vasútnak iszonyatos vas- és szénigénye volt (1 mérföld vasút = 300 tonna vas), ezért kezdődött meg a *nehézipar* forradalma. Ezen kívül fellendült a gépgyártás is, hiszen szükség volt újabb és újabb mozdonyokra; a gépgyártást is gépesítették, fellendült a *szerszámipar (vaseszterga, Maudslay, 1810)*. Fontos volt a *kohászat (pl. kokszosítás)* és a *bányászat* szerepe is; feltalálták a biztonságos *bányászlámpát (Davy, 1815)*. Gépesítették a mezőgazdaságon belül az aratást és a cséplést is *(traktor, cséplőgép)*. A kialakuló kaotikus állapotokban szükség volt a *szabványosításra* is.

A *hírközlésben* az optikai távírókat az elektromos ismeretek növekedésének köszönhetően felváltotta a *vezetékes távíró (Morse, 1832)*. Az ipari forradalom vívmányai fáziskéséssel ugyan, de hamarosan Európában is megjelentek.

Az ipari forradalom jelentős *demográfiai robbanást* idézett elő; lecsökkent a halálozások száma, köszönhetően a javuló mezőgazdasági ellátásnak (új növények, pl. krumpli, kukorica), a higiéniai viszonyok javulásának és az orvostudomány fejődésének (pl. védőoltások). A növekvő népesség növekvő keresletet jelentett, ami tovább ösztönözte a gazdaságot. Európa népessége a XIX. században 180 millióról 410 millióra nőtt.

Átalakult a városi és falusi népesség aránya; a belső *migrációnak* köszönhetően először Angliában (1850 körül) többen éltek városban, mint falun. A *fölös népesség*, amely már nem tudott letelepedni a városokban, kivándorolt az Újvilágba. Kialakultak a nagy népességeket tömörítő *nagyvárosok*; először London érte el a 2 milliós határt (XIX. sz. közepe). A centrális városszerkezetet felváltották a *városnegyedek*; ezek is váltak a kialakuló *szegregáció* (társadalmi és vagyoni elkülönülés) alapjává. A nagyvárosok létrejötte fölvetett olyan problémákat, mint a csatornázás, oktatás, ivóvízellátás, elszállásolás; a nagyvárosi *bérház* egyre jellemzőbbé vált, benne belül is megvalósult a szegregáció. Nagyon sok ember viszont elszegényedett, nőtt a bűnözők és koldusok száma *(pauperizáció)*.

Az ipari forradalomnak jelentős *társadalmi következményei* is voltak. A kialakuló *szabadversenyes kapitalizmus* lehetőséget teremtett a *tőkés vállalkozóknak*, *arisztokratáknak*, amit ki is használtak vállalkozásaikkal, az alsóbb rétegek kizsákmányolásával. A *középréteg* helyzete javult a találmányok hatására, számuk nőtt. Az alsóbb rétegek (pl. *parasztok*) helyzete azonban romlott; tömegesen kényszerültek a városba, ahol kialakult egy új réteg, a *munkásosztály*. Kezdetben még ki volta téve a vállalkozóknak, akik ha versenyben akarta maradni, kénytelenek voltak munkások munkakörülményein spórolni. Az állam erre még nem volt felkészülve, így ezt nem korlátozták intézkedésekkel, a gyárosok azt csináltak, amit akartak *(vadkapitalizmus)*. Ilyen jellemzők:

 - 16 órás munkaidő
 - szabályzatlan munkakörülmények
 - nem létező szociális védelem
 - alacsony bérek

A munkások előbb *ösztönös munkásmozgalmak (pl. géprombolás)*, később *szervezett munkásmozgalmak (trade-unionok = szakszervezetek)* keretében léptek fel mindezellen. Végül az angol parlament a *gyári törvényekkel* szabályozta a munkások helyzetét *(1840-es évek)*.
