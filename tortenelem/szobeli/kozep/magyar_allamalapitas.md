Miután *955-ben Augsburgnál* vereséget szenvedtek a magyarok I. Ottó császártól, lezárultak a kalandozások. A legnagyobb kérdés az volt, hogy elpusztulunk, vagy csatlakozunk Európához. Ennek feltétele a *kereszténység* felvétele, illetve a *feudalista államrend* átvétele volt.

*Géza fejedelem (972-997)* nevéhez fűződik a törzs- és nemzetségfők hatalmának letörése és a kereszténység meghonosítása Magyarországon. Békés külpolitikát folytatott, nem engedélyezett több kalandozó hadjáratot, és lemondott a Lajtán túli szerzett magyar területekről. *972-ben Quedlinburg* várába küldött követeket I. Ottóhoz, hogy küldjön hazánkba térítő papokat. Összességében megerősítette a központi hatalmat; növelte a fejedelmi birtokokat és dinasztikus úton is erősítette hatalmát. Fiát, Vajkot keresztény módon nevelte, és összeházasította *Gizella* bajor királynéval; ám ő még pogányként élte életét (és úgy is örökölte a hatalmat; a *seniorátus* útján = pogány öröklődési rend, a legidősebb férfi családtag örököl). Vajk megkeresztelkedett, és neve ezután *István*.

Géza után *István (997 (1000)-1038)* került hatalomra, ami a *primogenitúra* érvényesülését (= keresztény öröklődési rend, az elsőszülött fiú örököl) jelentette. Ellenfele volt *Koppány* (Somogy-megye), aki a hatalmat a seniorátus elve miatt követelte; nyomatékosításként elvette Géza özvegyét *(levirátus)*. István legyőzte Koppányt, ezután a II. Szilveszter pápa által küldött koronával megkoronázkodott Esztergomban; ő lett Magyarország első királya, *I. (Szent) István*. További harcokban legyőzte *Gyulát* (1003, Erdély) és *Ajtonyt* (Temesköz); így az ország teljes területére kiterjesztette hatalmát.

I. István nevéhez fűződik a *magyar államalapítás*, azaz *a Kárpát-medence politikai egységesítése*.

Kiépítette a *magyar egyházszervezetet*, ami támogatta az ország függetlenségét, hiszen csak a pápának volt alárendelve. Az egyház élén a két *érsekség (Esztergom, Kalocsa)* állt (a legfőbb tisztség az esztergomi érsek), ezután következett a *8 püspökség* (Veszprém, Pécs, Győr, Csanád, Eger, Vác, Gyulafehérvár, Várad). Az ő munkájukat segítették a *káptalanok*, amelyek a kanonokok (főpapok) szervezetei voltak; vezetője a *prépost* (főkanonok) volt. Jelentős szerepük volt az oktatásban, és itt működtek a középkori magyar állam közjegyzőségei, a *hiteleshelyek* is. Az egyházszervezet további rétegei a *plébániák* és az *esperességek* lettek. Törvényeket hozott az egyház segítése és az új rend betarttatása érdekében; minden 10 falunak építenie kellett 1 templomot (egyetlen fennmaradt *Gyulafehérvárott*), létrehozta a *tizedet* (*dézsma*, egyházi adó). Emellett hatalmas földadományokban részesítette a katolikus egyházat, Az első megjelenő szerzetesrend a bencés volt, amely *Pécsváradon*, *Zalavárott* és *Pannonhalmán* hozott létre kolostorokat.

A *világi államszervezet* kiépítése döntően a királyi birtokokon alapult; ezek adták a királyi hatalom alapját, a föld 2/3 része István kezében összpontosult *(patrimoniális királyság)*. A maradék 1/3 részt a *magánbirtokok* és az *egyházi birtokok alkották*, amelyek közül a magánbirtokok két részre tagolódtak: a *várföldek* egy-egy vár személyzetét és a *várnépet (várkatonák, várjobbágyok)* látták el, vezetőjük a *várispán* volt (Magyarország hadszervezete a korban a királyi várakon alapult); az *udvarbirtokok* a királyi családot voltak hivatottak eltartani *(udvarnép)*. Mivel ezen nagybirtokok *szórt formában* helyezkedtek el, István az új területi egységeket úgy alkotta meg, hogy arányosan tartalmazza az egyes birtokformákat. Ez az új közigazgatási egység a *45 db királyi vármegye*, amelyek központjában egy-egy királyi birtokon lévő fontos vár állt. Élén a *megyés ispán (comes)* állt, aki egyben várispán, katonai vezető és a bírói hatalom vezetője is volt; munkájáért cserébe megtarthatta a termény 1/3 részét. A vármegye tehát *közigazgatási, katonai és bírói* feladatkört látott el; rendszerének élén a *nádorispán állt*, amely a legfőbb világi tisztség volt a király után.

Magyarország társadalmának élén a *király* állt, akinek a hatalma a földbirtokokon alapult (az ország területének *2/3-a*); fontos döntések előtt mindig kikérte a *királyi tanács* véleményét. A *törzsi vezetőkből* és a külföldről bevándorolt *lovagokból* kezdett kialakulni egy *nagybirtokos réteg*, akinek a tulajdonjogait István törvényeiben elismerte. A társadalom közepét a szabad, saját földekkel rendelkező *vitézek* alkották; azon szabadok, akik elvesztették földjeiket, vagy az ország peremterületeire vándoroltak, vagy földesúri függésbe kerültek. A *szolgák* uruk földjét művelték, de sokan cserébe földet kaptak. A birtoktalan szabadok és a felszabadított szolgák összeolvadása csak a XII. században kezdődött meg *(jobbágyság)*.

I. István tehát lefektette a feudális, keresztény magyar állam alapjait, azonban fia, *Imre* meghalt és így ága megszakadt. *Vazult* és családját száműzték Magyarországról, így István halála után *Orseolo Péter (1038-1041)* örökölte a trónt.

--

A magyar királyság megalapítása kétségtelenül Szent István műve volt, a központi fejedelmi hatalom kiépítését és a kereszténység felvételét azonban már apja, Géza fejedelem elkezdte. Felismerte, hogy a magyarság körül megváltoztak a külpolitikai viszonyok.

A Kárpát-medencétől nyugatra I. (Nagy) Ottó 962-ben megalapította a Német-római Császárságot, délen pedig a Bizánci Birodalom kapott új erőre. E két hatalmas keresztény állam fogta közre a pogány magyar fejedelemséget, melynek fennmaradását csak az biztosíthatta, ha békében él a szomszédokkal és felveszi a kereszténységet.

A keresztény vallás római és bizánci változata már Géza uralkodása előtt is ismert volt Magyarországon. Géza idején a latin hittérítés indult útjára. Bizánccal ugyanis a kalandozások utolsó hulláma miatt a viszony elhidegült, a szomszédos német állammal azonban jó volt a kapcsolat. Így Géza csak Ottó császárhoz fordulhatott. 973 húsvétján Ottó Quedlinburgban fejedelmi gyűlést tartott, amelyet a keresztény hatalmak találkozójának szánt. Géza ugyan személyesen nem ment el a gyűlésre, de tizenkét főúrból álló követséget küldött. A találkozó után a császár egy püspököt és papokat küldött Magyarországra, ezzel vette kezdetét a hittérítés, amely a fejedelmi család udvarhelyei körül indult meg. Géza a magyar külpolitikában is fordulatot hajtott végre: mindenféle háborúskodást igyekezett elkerülni. A középkorban a külbéke biztosítéka a fejedelmi családok összeházasodása volt (dinasztikus házasságok), ennek jegyében adta egyik lányát a lengyel fejedelemhez, a másikat a bolgár trónörököshöz.

Géza halála után a régi szokás (szeniorátus) ellenébena primogenitúra elve szerint fejedelemmé avatott Istvánnak (997-1000) erős ellenállással kellett szembenéznie. Először az utódlásból mellőzött pogány somogyi úr, Koppány lázadt fel ellene. Koppány Géza távolabbi unokaöccse volt, aki – mint az Árpád-ház idősebb tagja – magának követelte a hatalmat a szeniorátus elve szerint. A harcokban Koppány is elesett, testét felnégyelték és négy vár kapujára tűzték ki elrettentésül. Koppány legyőzése után még két ízben kellett Istvánnak szembenéznie ellenszegülő főurakkal.

### A keresztény király

Szent István korában a keresztény uralkodók sorába való belépésnek két elválaszthatatlan feltétele volt: egyrészt a felkent királyi méltóságot el kellett ismertetni a világi hatalmakkal, elsősorban a Német-római Császársággal, másrészt szükség volt az egyházszervezet meglétére. E két feltétel teljesüléséhez kedvezőek voltak a nemzetközi viszonyok. III. Ottó császár támogatta a független magyar királyság és egyházszervezet felállítását, II. Szilveszter pápa pedig a császár biztatására koronát adományozott Istvánnak. A koronázásra 1000. december 25-én vagy 1001. január 1-jén került sor, ezt követően a pápa szabad kezet, a kor nyelvén apostoli hatalmat adott István királynak (1000–1038) a magyar egyház megszervezésére, hiszen a korona ekkor világi és egyházi hatalmat is jelentett egyben.

István két érsekséget alapított, az esztergomit és a kalocsait, továbbá nyolc püspöki egyházmegyét szervezett, központjaik Veszprémben, Pécsett, Győrött, Egerben, Vácott, Csanádon, Biharban és Gyulafehérváron voltak. A magyar egyház feje az esztergomi prímás-érsek lett. Az egyház jövedelme kettős eredetű volt: egyrészt a püspökségek hatalmas földadományokat kaptak a királytól, másrészt a tized is az egyházat gyarapította, amelynek szedését István törvényben rendelte el. A templomok mellett kolostorok is épültek, amelyek szintén hatalmas birtokadományokban részesültek. A leghíresebb kolostor a pannonhalmi bencés apátság volt, amelyet már Géza uralkodása idején elkezdtek építeni. A kolostorok írástudó szerzetesei nagyban elősegítették az államszervezést.

### Az erős királyi hatalom

A király hatalmát az országon belül várak biztosították, ezekre építette Szent István a királyság közigazgatási szervezetét. Az országegyesítés során a volt törzsi-nemzetségi szállásterületek többségét az uralkodó a királyi birtokokhoz csatolta, ezek egy részéből hozta létre a várbirtokot, mely a királyi vármegyerendszer alapja lett. A vármegyék száma Szent István korában 45 lehetett, és minden megye területének kb. 1/3-a várbirtok volt. A vármegyék élén a király által kinevezett ispán állt. Ő volt a királyi hatalom kihelyezett képviselője: végrehajtotta a törvényeket, bíráskodott, beszedette az adókat, igazgatta a várföldeket, parancsolt a katonáskodó várjobbágyoknak. Az ispánok szolgálataikért a várbirtokból befolyó jövedelmek 1/3 részét kapták, a másik kétharmad a királyt illette meg. (frankoktól átvett)

A király és kísérete, a királyi udvar udvarháztól udvarházig vándorolt és felélte annak jövedelmeit. A királyi székhely kezdetben Esztergomban volt, majd István Székesfehérváron épített új székhelyet. Itt épült fel a királyi bazilika, később többségükben ide temetkeztek az Árpád-házi királyok is.

A Szent István által kialakított új rendet két törvénykönyv szentesítette. E törvénykönyvekben a király intézkedett az egyház működéséről és a vallásgyakorlás biztosításáról, a magántulajdon védelméről, biztosította a földesurak jogait népeik felett, rendelkezett a leggyakrabban előforduló bűncselekmények büntetéséről is. A törvénykönyvek cikkelyei nagyrészt megszabják a törvény megszegőinek büntetését is, az egész tehát jellegét tekintve büntetőtörvény. A törvényhozás nem terjedt ki számos olyan bűnre, amit a keresztény erkölcsi felfogás annak tartott. Ilyen esetben a vezeklés kiszabását áthárította az egyházi bíráskodásra, vagyis a világi bíráskodás mellett egyházi törvénykezés is létezett. A keresztény vallás elleni bűnöket tehát a király a püspökök elé utalta azzal, hogy ha a bűnös az egyház által kirótt büntetést vonakodna elviselni, kétszeresen bűnhődjék, ha pedig továbbra is makacskodna, akkor adják át a királyi bíróságnak.

Szent István a magyar történelem egyik legkimagaslóbb egyénisége. Nevéhez fűződik a keresztény Magyar Királyság megalapítása, a független magyar egyházszervezet kiépítése, az első törvények kibocsátása. Uralkodása alatt Magyarország a keresztény Európa része lett. Tevékenységét a keresztény egyház is elismerte azzal, hogy 1083-ban szentté avatta.
