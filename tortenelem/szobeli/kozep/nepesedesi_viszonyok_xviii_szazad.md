A török kiűzését eredményező *felszabadító háborúk (1684-1699)* megviselték az ország népességét, ráadásul egy, a demográfiai viszonyokra kedvezőtlenül ható 150 év után voltunk.
Hazánk népessége a török hódoltság fennállása alatt kb. stagnált (4 millió), a mélypontot *1711-ben* érte el. Viszont aránytalanná vált országunk népsűrűsége (100 fő/km² – 5 fő/km²); míg a *Délvidék*, a *Kelet-Dunántúl* és *Közép-Magyarország* elnéptelenedett, a táj elvadult (nem művelték, elmocsarasadott), addig az érintetlen területek fejlődése normális maradt. A XVIII. század végéig Magyarország népessége megkétszereződött (1783-as népszavazás: 9,3 millió fő), amiben több tényező játszott szerepet.

Az országban a népsűrűségi egyenetlenségeket *belső vándorlások (migráció)* enyhítették. A belső, alföldi, lakatlan területekre elsősorban a környező hegyvidék magyar lakossága települt be, akiknek a helyére egyéb népek vándoroltak. Így a Felvidékre szlovákok, az Erdély hegyeiből levándorló magyarok helyébe pedig románok vándoroltak; ezáltal is beljebb szorult a Kárpát-medencében a magyar etnikai határ.

A belső, használatlan termőföldek a külső népekre is vonzást gyakoroltak; így az *öntevékeny (spontán) betelepülés* is jelentős részt vállalt Magyarország újranépesedésében. A szlovákok megürült helyére, a hegyek közé ÉK-ről ruszinok, csehek és lengyelek érkeztek. Délről a még török uralom elől szerbek lépték át a határt, míg Moldva és Havasalföld területéről is jelentős számban érkeztek románok.

A *szervezett betelepítést* az Udvar és a magyar főnemesség kezdeményezte több okból: csökkenteni kívánták a munkaerőhiányt, a betelepülők magas fokú munkakultúrát hoztak magukkal, meg kívánták szilárdítani a katolikus egyházat Magyarországon, és adóalanyt jelentettek. A betelepülők számára *állami kedvezményeket* biztosítottak (pl. vám- és adómentesség, nem sorozhatók). A fenti okok miatt főleg svábokat telepítettek be, így jött létre pl. *„a Sváb Törökország”* Tolna és Baranya megyékben, illetve a Buda környéki német nyelvű falvak is (látható a sváb települések szétszórt jellege).

A fenti folyamatok jelentős változásokat idéztek elő Magyarország etnikai viszonyaiban. Az ország *kevert nemzetiségűvé* vált, a kialakuló nagyobb etnikai tömbök határai is egymásba fonódtak (különösen a Délvidéken); a magyarság aránya pedig a XV. század óta *40-45%-ra* esett vissza a többi etnikumhoz képest, de még így is a többséget alkotta. Ezek az arányok a reformkorban, a nemzeti ébredés korszakában voltak jelentősek, mert a XVIII. század elején a nacionalizmus még nem volt jelentős eszme, inkább a felekezeti hovatartozás volt meghatározó.

A *magyarság teljes társadalmat* alkotott, azaz minden feudális réteg képviseltette magát (a másik ilyen a horvát volt). A társadalom tetejét a *nemesség (4-5%)* alkotta, akiket is a kb. 150 családból (pl. Esterházy, Batthyány, Festetics, Grassalkovich) álló *aulikus (udvarhű) arisztokrácia* ékesített. A jómódú köznemesség (kb. 700-800 család) vármegyei pozíciókat töltött be, de döntő többségük kisbirtokos, vagy birtoktalan *(armalista)* nemes volt; a nemesség körében döntően a református, evangélikus és katolikus tanok terjedtek el. A polgárság száma csekély volt, a társadalom többségét a *parasztság* tette ki, akik helyzetén a vándorlások nem változtattak.

A legnépesebb nemzetiség a *román* volt (1,5 millió). *Csonka társadalmat* alkottak, hiányzott a vezető réteg (a földesurak többsége elmagyarosodott). Elsősorban Erdélyben telepedtek le, elsősorban az *unitus (görögkatolikus)* papság vezetésével, *Balázsfalva* székhellyel (ami később a román nemzeti mozgalmak központja lett).

A *szlovákok* (1,25 millió) is csonka társadalmat alkottak, mivel a nemesség már a magyar nemesség részének tekintette magát. A sovány megélhetést nyújtó észak-magyarországi hegyvidéken éltek, ezért többségük vándorkézműves, illetve idénymunkás szakmát vett föl. Elsősorban a katolikus és evangélikus vallásokat követték.

A *németek* (1 millió) három rétegre tagolódtak: a városlakó németekre, a szászokra és a svábokra. A főleg polgári sorban lévő *szászok* a *Szászföldön* és a *Szepességben* éltek, döntően evangélikusok voltak. A *svábok* szinte teljes egésze paraszti társadalmat alkotott, katolikusok voltak.

A *horvátok* (800 ezer) teljes társadalmat alkottak, és egyedül őket ismerte el a magyar közjog nemesi nemzetként a magyarok mellett; ráadásul Horvátországnak területi autonómiája volt, nem tartozott Magyarországhoz. Katolikus vallásuk központja a zágrábi püspökség.

A *szerbek* (600 ezer) vezetését a *kiváltságos szerb ortodox egyház* vette át (*Karlóca* központtal), és a nemzeti fejlődésük is egyházi segítséggel történt. Egyházi önkormányzatok alakultak, amiknek autonómiáját a Habsburgok elismerték.

A *ruszinok* (300 ezer) erősen csonka társadalomban éltek; a tömeges jobbágyság mellett szinte teljesen hiányzott a polgári és nemesi réteg. Vezetőik főleg az unitus egyház papjai közül kerültek ki.

Mindezen nemzetiségek mellett a Délvidéken megjelentek terménykereskedelmet lebonyolító görögök és örmények is, akik a török uralom elől is menedéket találtak hazánkban.
