1945-re az európai nagyhatalmak a háborús pusztításoknak köszönhetően meggyengültek. Az *USA* győztesként került ki a háborúból és nem volt hadszíntér, a *Szovjetunió* pedig területi hódításaira és hadseregének erejére alapozott. Az ő erejük messze meghaladta a többi országét, ezt nevezzük *bipoláris (kétpólusú) világnak*.

A két *szuperhatalom* között gazdasági, politikai, ideológiai, értékrendbeli és hatalombeli ellentétek voltak. Ez a 2. világháborút követő több évtizedes ellenállás nem vezetett tényleges hadműveletekhez, viszont mindkét fél támadással fenyegette a másikat; ezt az állapotot nevezzük *hidegháborúnak*.

Ideológiák szempontjából a *kapitalista* és *kommunista* ideológiák találkoztak egymással; mindkét ország magát a demokrácia igaz hazájának tekintette, ám ez másképp valósult meg. Az USA-t a *magántulajdon* és a *piac által szabályozott gazdaság*, a Szovjetuniót *kizárólagos állami tulajdon* és *tervgazdálkodás jellemezte*. Mindkét fél bevetette a propagandát saját ügyének érdekében; a hazai rendet istenítették, a másikat pedig ott szapulták, ahol érték.

A kapcsolatok megromlását (1945-46) az elzárkózás, elkülönülés (1946-47) politikája követte. *Winston Churchill fultoni beszédében (1946)* azzal vádolta Sztálint, hogy „*vasfüggönyt* ereszt Európa közepére”. Mindkét elnök meghatározta külpolitikai elveit is: a *Truman-doktrína (1947)* Amerikát *demokratikus* (személyi szabadságjogok, képviseleti rendszer), a Szovjetuniót *totalitárius* rendszernek (a kisebbség akarata dönt) nevezte; ezzel szemben a *Zsdanov-doktrína (1947)* a szovjetuniót nevezte demokratikus berendezkedésűnek, az USA-t pedig *imperialista*, elnyomó, világuralomra törő országnak tekintette. Igyekeztek egymás térnyerését maximálisan megakadályozni; az amerikaiak megfogalmazták a *dominó-elvet*, miszerint ha a kommunizmus egy országban hatalomra jut, a szomszédos országokra is hasonló jövő vár. Erre hivatkozva több helyi konfliktusba beavatkoztak a hidegháború során (1970-ben az USA 30 országban csaknem 1 millió katonát állomásoztatott).

Mindkét világrendszerre jellemző volt a *tömbösödés*; az USA és 11 szövetségese (Kanada, Anglia, Franciaország, Olaszország, Norvégia, Dánia, a Benelux-államok, Izland és Portugália) biztonságuk megerősítése érdekében létrehozták az *Észak-Atlanti Szerződés Szervezetét (1949. április 4., NATO)*. Ezenkívül Amerika más, kisebb, helyi jellegű szerződéseket is kötött (pl. ANZUS: Ausztrália, Új-Zéland, USA).

A NATO megalakulására válaszképpen a szovjetunió létrehozta a *Varsói Szerződést (1955)*, amelynek tagjai a szocialista országok voltak. Szintén védelmi jellegű szerződés volt, megalakulásának oka az NSZK fölvétele volt a NATO-ba (1955. május). Csak névleges szövetséget jelentett, hiszen a legtöbb tagjának hadserege amúgy is szovjet befolyás alatt állt. *1949-ben Kínában* hatalomra jutott *Mao-ce-Tung*, létrehozva a *Kínai Népköztársaságot*. Szövetséget kötött Sztálinnal, így a hidegháború Ázsiára is kiterjedt.

Az egyes rendszereket *gazdasági együttműködés* is jellemezte. Az USA *1947-ben George Marshall* amerikai külügyminiszter jóvoltából létrehozta a *Marshall-tervet*, amely egy nagyszabású segélyprogram volt Európa újjáépítése céljából. Nagy részét *Nyugat-Németország* kapta meg, ennek is köszönhető gyors felemelkedése (ma a világ 1. számú áruexportőre Németország). A Marshall-segélyt fölajánlották a szocialista országoknak is, azonban Sztálin ezt visszautasította, a túlzott politikai befolyást megakadályozva Amerika részéről. *Jugoszlávia* kivált a szovjet tömbből *(1948)*, így ő később folyamodott a Marshall-segélyhez. Megkezdődött az *európai gazdasági integráció* (OEEC, Montánunió 1957) is, aminek később a végállomása az *Európai Unió* lett.

A Szovjetunió létrehozta a *KGST-t (Kölcsönös Gazdasági Segítség Tanácsa)*, amelynek célja a keleti integráció és a gazdasági kapcsolatok elősegítése volt. Azonban ezek kétoldalú szerződések voltak, a Szovjetunió egyenként tárgyalt a tagállamokkal; ennek nem lett eredménye. A szocialista államok önellátásra törekedtek, nem alakult ki tényleges integráció.

*Németország* helyzetéről nem döntöttek a *párizsi békében*. A *jaltai* és *potsdami egyezményben* megállapított *megszállási övezetekben* a megszálló haderő és a lakosság ellátása egyre terhesebbé vált; az amerikai és brit övezetek egyesüléséből létrejött *Bizónia (1947)*, majd a franciák csatlakozásával *Trizónia (1948)*. Mivel a szövetséges ellenőrző tanács (SZET) nem egyeztetett a szovjetekkel, Sztálin 1948 telén blokád alá vette Nyugat-Berlint, azonban a városrészt a szövetségesek légi úton is képesek voltak ellátni.

Trizónia helyett *1949. augusztusában* létrejött a *Német Szövetségi Köztársaság (NSZK)*, válaszképpen a Szovjetunió Kelet-Németország helyén októberben megalakította a *Német Demokratikus Köztársaságot (NDK)*. A szövetségesek engedélyt kaptak egy falakkal körülvett autópálya építésére (saját költségre) Nyugat-Berlinhez; azonban a nyugati városrészbe történő tömeges disszidálások hatására *1961. augusztus 13-án* egy éjszaka alatt felhúzták a Nyugat-Berlint körülvevő *berlini falat* (120 km), ami 1990-ig Európa kettéosztottságának a jelképe maradt.

A hidegháború alatti *helyi konfliktusokra* jellemző, hogy a résztvevő felek mögött a két szuperhatalom állt. Az egyik ilyen a *koreai háború (1950-53)* volt; az ország helyzete a kommunista Kína megalakulása miatt bizonytalanná vált. Koreát az É. sz. 38° mentén kettéosztották a kommunista *Észak-Koreára*, illetve a demokratikus *Dél-Koreára*. Mikor *Kim Ir Szen* vezetésével Észak-Korea 1950-ben megtámadta Dél-Koreát (az egységes Korea létrehozásának céljából), az Egyesült Államok beavatkozott a déliek oldalán, míg az északiakat kínai önkéntesek segítették. Végül a két ország megkötötte a *panmindzsoni fegyverszünetet* (az É. sz. 38° mentén), ám tényleges béke a mai napig nem köttetett.

A másik nagyobb konfliktus az időszakban a *vietnami háború(k) (1946 és 1973 között)* voltak. A térség francia gyarmatosítók kezén volt, akik ellen kommunista vezetéssel sikeres felszabadító háború folyt le (1946-54). A *genfi konvenció (1954)* demarkációs vonallal kettéosztotta az országot; északon megalakult a kommunista *Vietnami Demokratikus Köztársaság (VDK)*, míg délen az amerikai szövetséges *Vietnami Köztársaság*. Itt 1960-ban északi támogatással kommunista partizánmozgalmak kezdődtek, Vietnam észak egyesítése a küszöbön állt; ekkor avatkozott közbe az USA, aki megtámadta Észak-Vietnamot. Az *elhúzódó háború (1964-73)* egyre több amerikai katonát igényelt (1968-69-ben félmillió), ami növelte a hazai elégedetlenséget is. Végül az USA fokozatosan kiszorult a térségből, és a *párizsi békében (1973)* elismerte vereségét (oka a partizánok kitűnő helyismerete volt). Ezután fokozatosan kivonták csapataikat Vietnamból (hatalmas presztízsveszteség). A térség kommunista vezetéssel egyesült, majd a szomszédos *Laosz* és *Kambodzsa* is hasonló uralom irányítása alá került.

Egy másik helyi konfliktus a *görög polgárháború (1947)* volt, ahol szintén kommunista hatalomátvétel fenyegetett. A görög kormány ezt elkerülendő segítséget kért Angliától, aki viszont háborús kimerültsége miatt nem tudott segíteni; ezzel szemben Amerika igen, jelezve az európai hatalmak meggyengülését.

Az 1950-es években *Gamal Abdel Nasszer* egyiptomi elnök hazájában szovjetbarát politikát, ún. *arab szocializmust* vezetett be. Tervei közt volt a Szuezi-csatorna államosítása is (egyértelmű haszonszerzési céllal), ezt azonban ellenfelei nem hagyták, és *1956. október 29-én Nagy-Britannia, Franciaország* és *Izrael* megtámadta *Egyiptomot (szuezi válság)*. Támadásuk azonban nem vezetett eredményre, mivel először a Szovjetunió megfenyegette Angliát, majd az USA is visszalépésre szólította fel szövetségeseit. A kényszerű visszavonulás szintén mutatta az európai hatalmak befolyásának csökkenését.

Az USA és a Szovjetunió a *karibi válság (1962)* idején jutott a legközelebb a 3. világháború kitöréséhez. A két szuperhatalom egymást atomrakéták tízezreivel fenyegette, azonban nem volt még nagy hatótávolságú hordozórakétájuk. Emiatt az USA *Törökországba* telepített rakétákat, amivel Moszkva elérhető közelségbe került. Válaszképpen a Szovjetunió a szocialista (kommunista fordulat 1959-ben: *Fidel Castro*) *Kubába* telepítettek rakétákat; azonban az amerikaiak az ország közelsége miatt blokád alá vette Kubát, és *Kennedy* elnök felszólította a szovjeteket a visszavonulásra. A feszültség végül, amikor mindkét fél megígérte rakétái visszavonását, megenyhült.

A hidegháborút intenzív *fegyverkezési verseny* jellemezte, amely végül az erőviszonyok kiegyenlítődését eredményezte.

Amerika 1945-ben először a világon elkészítette az atombombát *(Manhattan Project)*, és a Szovjetunió (német tudósok segítségével) 1949-re elérte ugyanezt. A következő lépés a sokkal nagyobb erejű *hidrogénbomba* feltalálása volt (USA 1951, Szovjetunió 1952); ekkor már a szovjetek felvették a versenyt, egyre komolyabb pénzügyi ráfordításokkal. Ennek eredménye az volt, hogy a *Szputnyik (1957)* fellövésével először a szovjetek juttattak mesterséges tárgyat az űrbe. Ez sokkszerűen hatott az USA-ra, hiszen a tény mellett megnyílt az űrbeli kémkedés és támadás veszélye, megrendült az *óceánpajzs*. Szintén a szovjetek küldték fel 1961-ben az első embert *(Jurij Gagarin)* az űrbe. Amerika nagyszabású oktatási reformot vezetett be, aminek eredménye az volt, hogy *Neil Armstrong* asztronauta vezetésével megvalósult a *Holdraszállás (1969)*.

Az 1960-as évekre kiterjedt az atombomba birtoklása (Nagy-Britannia, Franciaország, Kína), aminek következtében át kellett gondolni az atombomba bevetését; egy atomháborúnak nem lehetett győztese, mivel egy ilyen az emberiség biztos pusztulását okozná *(nukleáris tél)*. Ezért az atombombát pusztán egymás fenyegetésére használták *(kölcsönös elrettentés)*.

Az 1950-es évektől (Sztálin 1953-as halála után) a hidegháborút *enyhülés* és mindkét fél részéről *reálpolitika* jellemezte (leszámítva a fenti konfliktusokat). Sztálin helyére a Szovjetunió élén *Hruszcsov* pártfőtitkár került, aki reálisabban gondolkodott elődjénél. Ezenkívül a 60-as évek végére Kína eltávolodott a Szovjetuniótól, és megkezdődött az amerikai közeledés *(Richard Nixon elnökkel tárgyalások, 1972)*. Az enyhülési folyamat azonban nem volt folyamatos, íme a főbb lépései:

 - *genfi csúcstalálkozó (1955)*: Eisenhower elnök és Hruszcsov (először)
 - a *„forró drót” létesítése (1963)*: Washington és a Kreml között államdó telefonkapcsolat a véletlen atomháború elkerülésére
 - *atomcsend-egyezmény (1963)*: a légköri kísérleti atomrobbantások betiltása
 - *atomsorompó-egyezmény (1968)*: az atomhatalmak kötelezése az „atomtitok” védelmére, nem lehet átadni az atombomba készítésének tudását senkinek
 - *SALT-1 megállapodás (1972)*: a rakéták számának és kölcsönös ellenőrzésének meghatározása
 - az *NSZK* és az *NDK* kölcsönösen elismeri egymást *(1972)*
 - *Európai Biztonsági és Együttműködési Értekezlet (1975)*: a két rendszer békés egymás mellett élésének megalapozása (Kanada, USA, Szovjetunió + Európa)
 - *kis hidegháború (70-es évek vége)*: *Brezsnyev* pártfőtitkár alatt *(„brezsnyevi pangás”)* a szovjetek bevonultak *Afganisztánba (1979)*, hogy segítsék az ottani kommunista rendszert
 - *moszkvai olimpia (1980)*: szövetséges bojkottálás
 - *Los Angeles-i olimpia (1984)*: kommunista bojkottálás (magyarok is)

A hidegháború és a feszültségek tényleges megszűnése csak 1989-ben jött el, amikor a Szovjetunió és a szovjet tömb felbomlott.
