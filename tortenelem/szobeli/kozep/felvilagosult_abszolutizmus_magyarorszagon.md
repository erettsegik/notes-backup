A *felvilágosult abszolutizmus* a *XVIII. században* alakult ki; jelentése abszolút módon, rendeletekkel történő uralkodás,felvilágosult reformok bevezetésével. Ennek a kormányzási módnak a célja, hogy a korszakban Nyugat-Európa fejlettebb területeitől lemaradt *periféria - területeket (Ibériai-félsziget, Itália, Közép-Kelet-Európa, Skandinávia)* modernizálja, felzárkóztassa. Mivel az országok erejét abban az időben a hadsereg ereje mutatta meg,az intézkedésekkel elsősorban országuk teherbírását kívánták megnövelni. A reformok nem érintették a *felvilágosodás* alapjait, de néhány elemét (pl. közjó, társadalmi szerződés) a felvilágosult abszolutista uralkodók átvették.Ilyenek:

 - a *gazdaság modernizálásának* szándéka: ennek érdekében az amúgy abszolutizmusra jellemző *merkantilista gazdaságirányítási módszerek átvétele*
 - a bevételek növelése
 - protekcionista *védvámok*
 - *iparfejlesztés*
 - *életkörülmények javításának szándéka*
 - állami érdekből védték az adóalapot a földesúrtól
 - az *oktatás színvonalának javítása*-hisz annak fejlettsége az általános jólét alapja, kivétele az egyház ellenőrzése alól
 - az *egészségügy fejlesztése*
 - a *közigazgatás* és a *bíráskodás* egyszerűsítése, racionalizálása

A legszebb példák ilyen uralkodókra *Poroszországban* és a *Habsburg Birodalomban* voltak. A fenti jellemzőket végigkísérhetjük Mária Terézia és II. József, a felvilágosult abszolutizmus két hazai képviselője életművén.

*Mária Terézia (1740-1780)* uralkodása az *osztrák örökösödési háborúval (1740-48)* kezdődött, mivel apja halála után Poroszország és Bajorország rátámadt a birodalomra. A magyar rendek segítségével *(„Életünket és vérünket!”)* az uralkodó megnyerte a háborút, azonban *Sziléziát* elveszítette.A magyar rendek segítségért hála uralkodása elején harmonikus volt a viszonya a magyar rendekkel, össze is hívta az országgyűlét. Sziléziát Mária Terézia a *hétéves háborúban (1756-1763)* megpróbálta visszaszerezni, de sikertelenül. Külpolitikája szempontjából fontos volt Galícia megszerzése *Lengyelország első felosztásakor (1772)*. Mivel Poroszország és Franciaország még mindig fenyegette a birodalmat, a királyné *hadseregreformokat* vitt keresztül: a nagy létszámú reguláris hadsereget *kaszárnyákban helyezték el, fegyverzetüket és egyenruhájukat egységesítették*; ellátásukat közvetlenül, államilag oldotta meg, *növelte a hadiadót*.

Az állami bevételek növelése a hadsereg szempontjából is rendkívüli fontossággal bírt. A reformok felvilágosult szelleműek voltak, noha Mária Terézia nem ismerte a felvilágosodás irodalmát. *1764 után* a rendi ellenállás megnövekedése miatt *rendeletekkel kormányzott*, a közjót szolgálva. Az *1751-es országgyűlésen* Mária Terézia nem tudta a nemességet rávenni az adózásra, ezért bevezette a *vámrendeletet, ami kettős vámhatár néven is ismert (1754)*.Ez lehetővé tette a magyar nemesség kismértékű megadóztatását (a belső vámvonalon mindenki vámköteles volt. A *kettős védvámrendszer* a birodalom körül ipari védvámot jelentett, az örökös tartományok és Magyarország között viszont lehetővé tette a két birodalomfél eltérő fejlesztését: Magyarországon a *mezőgazdaság*, a Lajtántúlon (pótolva Sziléziát) az *ipar* fejlesztése vált prioritássá. A rendeletet ugyan többféleképpen meg lehet ítélni, nem volt magyarellenes, Mária Terézia mindvégig támogatta a magyar ipart.

A jobbágyok helyzete a korszakban romlott, mert a földesurak a jobbágytelek rovására bővítették majorságaikat,hiszen ők remekül tudták értékesíteni áruikat a birodalmi piacon. Emiatt a robot már elviselhetetlen mértékűre nőtt; *1765-66-ban parasztmozgalmak* törtek ki. Mivel az állami érdek egybeesett a jobbágyok érdekével, Mária Terézia kiadta az *Urbáriumot (1767)*, amelyet a nemesség ellenségesen fogadott, hiszen a jobbágy-földesúr viszonyt magánjogi kérdésnek tekintette. A rendeletben meghatározta a *jobbágytelket* (belső telek, külső telek + közös földek) és *rögzítette a földesúri szolgáltatásokat* (heti egy nap =évi 52 nap igás, heti két nap=évi 104 nap kézi robot), szabályozva a jobbágy igénybevehetőségét. A Dunántúlon, ahol végrehajtották a rendeletet, javult is a jobbágyság helyzete, de ez nem volt elmondható a többi országrészre.

Mária Terézia oktatásügyi reformot is végrehajtott. A tanügyi rendelet, a *Ratio Educationis (1777)* szabályozta a közoktatást, felvirágzott a magyar elemi oktatás. Az oktatást *az egyház kezéből az állam kezébe helyezte*, minden 6-12 éves gyereknek szeretett volna oktatást biztosítani. Egységesítette a tanügyigazgatást, egységes tantervet adatott ki. Azonban az általános tankötelezettségtől még messze járt, az csak 100 év múlva valósult meg. A királynő egyéb rendeleteivel gondoskodott az árvákról, szegényekről és munkanélküliekről, megnyerve az emberek szimpátiáját.

Tekintettel volt a magyarok ébredező nemzeti érzéseire, a rendekkel békés kapcsolatot ápolt. Létrehozta Bécsett a *Theresianumot (1746)*, amely a jövő hivatalnokait képezte; létrehozta a *nemzeti testőrséget (1760)* magyar ifjak számára. *Ez utóbbi szervezet keretében jelent meg a felvilágosodás Magyarországon (testőrírók, pl.Bessenyei György), és terjedt el körükben.* Hazahozatta a *Szent Jobbot* Dalmáciából, létrehozta a *Szent István-rend kitüntetést*. Mindezen intézkedések hatására a magyar arisztokrácia *aulikussá* vált, növekedett hűségük az udvar iránt.

*M.T.fia, II. József (1780-1790)* anyjánál jóval türelmetlenebb,célja egy olyan *központilag irányított, egységes, racionális állam* megalkotása volt, amely a közjót szolgálja; rendeletek útján, a felvilágosult abszolutizmus jegyében uralkodott.

Nem koronáztatta meg magát *(„kalapos király”)*, mert nem kívánt fölesküdni a rendi alkotmányra, mert tudta, úgyis megszegné; nem hívott össze országgyűlést.
Az* egyházat alárendelte az államnak*: pápai bullákat nem lehetett beleegyezése nélkül kiadni; feloszlatta az olyan szerzetesrendeket, amelyek nem végeztek hasznos munkát (pl. papnevelést).

Bevezette a *türelmi rendeletet (1781)*, amely korlátok között engedélyezte a vallásgyakorlatot a *protestáns* és *ortodox* felekezeteknek is.A felvilágosodásra jellemző vallási türelem nyilvánult meg e rendelkezésben. Mindezen intézkedései arra késztették *VI. Pius pápát*, hogy Bécsbe látogatva próbálja II. Józsefet meggyőzni (ezt nevezzük *„fordított Canossa-járásnak”*) intézkedései visszavonásáról.

Az *1784-es erdélyi román parasztfelkelés* (itt nem hajtották végre az Urbáriumot) arra késztette a királyt, hogy meghozza a jobbágyrendeletet (1785). Ebben megszüntette a „jobbágy” elnevezést és a röghözkötést, azaz minden jobbágy szabadon eladhatta, elcserélhette a földjét. A jobbágyoknak szabad házasodást és pályaválasztást biztosított, ami egy plebejus értelmiségi réteg felemelkedéséhez vezetett a reformkorra, illetve az ipar számára is igyekezett ezáltal munkaerőt biztosítani. Összességében elmondható, hogy a hazai jobbágyság helyzete lassú javulásnak indult.

Magyarországot *5 közigazgatási egységre* osztotta, ezzel lecsökkent a megye szerepe; ezen intézkedés is II. József ellen hangolta a magyar nemességet. Az egységesség jegyében bevezette a *nyelvrendeletet (1784)*, amely a *németet* tette a latin helyett államnyelvvé Magyarországon.

II. József intézkedéseit az ún. *jozefinisták* (pl. Széchényi) értették, elfogadták és támogatták, azonban a társadalom nagyobbik része a reformok ellen volt. Elsősorban a nyelvrendelet hatására felébredt az amúgy is erősödő *rendi nacionalizmus* Magyarországon, így az ország a lázadás szélére került. Miután II. József 1788-ban részt vett II. Katalin oldalán az orosz-török háborúban, megbetegedett, és *1790-ben* meghalt. Halálos ágyán (érzékelve a megnőtt feszültséget) 3 rendelet kivételével (türelmi- és jobbágyrendelet, papképzésről szóló rendelet) minden addigi (csaknem 6000!) rendeletét *visszavonta*.
