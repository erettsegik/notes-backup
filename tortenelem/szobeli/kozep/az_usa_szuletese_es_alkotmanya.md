*Észak-Amerikát* a *XVI. századtól* kezdve több hatalom is gyarmatosította. A *spanyolok* Floridát és Nyugat-Amerikát vették birtokukba arany reményében, a *franciák* pedig a Szent Lőrinc folyó torkolatától kiindulva eljutottak a Mississippi völgyéig (a későbbi Louisiana).

A kontinens keleti partvidékére először angol vallási menekültek (puritánok) érkeztek *(Mayflower)*; az első szervezett gyarmatuk *Virginia (1607)* volt. Saját önkormányzatokat alakítottak ki, puritán szellemiségükkel kialakították életüket, így alakult ki a XVIII. századra a *13 angol gyarmat*, amely a Brit Birodalom része volt (utolsó: Georgia, 1732). A gyarmatok külkapcsolatait előzetesen az *indiánokkal* folytatott harc és a virágzó *kereskedelem* jellemezte. A rézbőrű őslakosok száma folyamatosan csökkent, hiszen a telepesek által behozott betegségek és tűzfegyvereik egyaránt pusztították őket, míg életterük egyre csökkent. Az északi gyarmatok *rumot* adtak el Afrikában rabszolgákért, akikért a Karib-térségben melaszt kaptak, amiből rumot készítette; ezenkívül fejlett volt az északi *faipar* is. A középső területek központja New York lett, főleg a *farmergazdálkodás* jellemezte. Délen a Karib-térséghez hasonlóan *monokultáris ültetvénygazdálkodás* alakult ki (már itt látható Észak és Dél különbözősége, ami a polgárháború idejére éleződik ki), és a termesztett *cukornádat* Angliának adták el.

Kezdetben az anyaország és a gyarmatok viszonya békés volt, a britek hagyták a gyarmataik fejlődését és önkormányzatiságát fejlődni. Azonban elérkezett a *hétéves háború (1756-63)*, amelyben az angolok a franciákat kiűzték Észak-Amerikából. A győzelemhez az angolok rengeteg kölcsönt vettek fel, amit áthárítottak a gyarmatokra; új illetékeket, adókat vezettek be, visszaszorították a megerősödő helyi önkormányzatokat. Időrendben:

 - megtiltották az Appalache-hegységen túli letelepedést, ami kivitelezhetetlen volt, ráadásul még jobban összekovácsolta a gyarmatokat (1763)
 - megtiltották az önálló pénzkibocsátást (pénzadó, 1764)
 - *cukoradó (1764)*: a kereskedelem ellehetetlenítése (vám)
 - *beszállásolási törvény* (az ottmaradt katonákat kötelesek voltak az amerikaiak elszállásolni, 1765), alapvetően sérti a szabadságjogokat
 - bélyegtörvény (1765): minden amerikai iratra, újságra kötelező illetéket szabtak ki, az „utolsó csepp a pohárban”

Az intézkedések éles ellenállást váltottak ki, amelynek alapja az *önálló önkormányzat* megtartása volt. Az amerikai telepesek nem fogadtak el adót olyan szervtől, ahol nincs képviseletük (jelen esetben a londoni parlament). Már ekkor látszódott, hogy az új eszmék mekkora hatással vannak a gyarmatok népére, és a *felvilágosodás* a későbbi háború és az alkotmány ideológiai alapja lett. A polgári engedetlenség *csempészet* és az angol áruk *bojkottálása* formájában nyilvánult meg (1766). Mindez komoly károkat okozott a brit gazdaságnak, ezért enyhítettek az intézkedéseken, ám 1770-ben ismét növelték az adókat. A következő 3 évben az ellentéteket csak a teljes függetlenséget célul kitűző *radikálisok* (*Samuel Adams* vezetésével) tartották életben. Azonban amikor a Kelet-Indiai Társaság monopóliumot és vámmentes kereskedést kapott a teára a birodalmon belül, Amerika felháborodott. Bostonban indiánnak öltözött radikálisok 45 tonna teát hajítottak az óceánba *(bostoni teadélután, 1773)*; az ezt követő angol megtorlás gyakorlatilag kirobbantotta a háborút.

A gyarmatok képviselői az *I. Kontinentális Kongresszus (Philadelphia, 1774)* keretében kimondták a korábbi intézkedések törvénytelenségét, és kijelentették, hogy joguk van saját, önálló törvényhozásra; ezzel megalapozva a 13 gyarmat együttműködését. Nem sokkal ezután sor került az első fegyveres összecsapásokra, kitört az *amerikai függetlenségi háború (1775-1783)*. Thomas Jefferson megfogalmazta a *Függetlenségi Nyilatkozatot (1776. július 4.)*, amely biztosította a függetlenséget és az alapvető emberi szabadságjogokat; a mai napig július 4. amerikai nemzeti ünnep (Independence Day).

A háborúban kezdetben a szárazföldön és tengeren egyaránt túlerőben lévő angolok arattak győzelmeket, a kikötőket blokád alá vették. Azonban a logisztikai problémák (távolság) és az amerikaiak partizán harcmodora, helyismerete döntőnek bizonyult, az első jelentős győzelmüket *Saratovánál* aratták *(1777)*. Mikor a brit gyarmati terjeszkedésre féltékeny *Franciaország*, *Spanyolország* és *Hollandia* elkezdte támogatni Amerikát (1778), a háború már az amerikaiak felé billent. Önkéntes tábornokok (pl. *La Fayette*) csatlakoztak a harcokhoz, és *Yorktown-nál (1781)* döntő győzelmet arattak. A *versailles-i békében (1783)* Anglia elismerte az új állam, az *Amerikai Egyesült Államok* függetlenségét, amely megszerezte a Mississippiig terjedő területet.

A háború után a legégetőbb kérdés a 13 gyarmat viszonyának rendezése volt. A vezetők az *államszövetség* mellett döntöttek, az USA első elnöke *George Washington* lett. Az új *alkotmány* *Benjamin Franklin* és *Thomas Jefferson* vezérletével készült el, a felvilágosodás szellemében. *1787-ben* készült el, a ma legrégebben életben lévő alkotmány (néhány kiegészítéssel). Azóta 27 kiegészítést ért meg, a legfőbb hozzáadás a *Jogok Törvénye (1791)* volt, amely az alapvető emberi jogokat fektette le.

Az USA alkotmánya *demokratikus államtípusú, köztársaság államformájú* államot határoz meg. A *demokrácia* ókori eredetű (Athén), legfőbb jellemzői:

 - *jogállamiság*: az állam is alá van rendelve az emberi jogoknak; legfőbb kritériuma, hogy a hatalommal felruházott emberek (miniszterek, köztársasági elnök, miniszterelnök, elnök, stb.) sem állhatnak a jog felett, az alapján kell működniük és hivatalukat betölteniük
 - *alkotmány*: egy állam alaptörvényeinek összessége
 - *jogegyenlőség*: minden ember egyenlő természeti jogaiban (a szabadsághoz, élethez és tulajdonhoz való jog)
 - *népszuverenitás*: a hatalom forrása a nép, képviseleti rendszeren keresztül irányítják az országot
 - *a hatalmi ágak szétválasztása*: a bíráskodás, törvényhozás és végrehajtás külön, egymástól függetlenül és egymást kölcsönösen ellenőrizve működik

Az USA *szövetségi köztársaság* lett; minden tagállam (ma 50) ügyeit külön intézhette, azonban a *külügy*, *hadügy*, *pénzügy*, *vámpolitika* és *egészségügy* (közös ügyek) a központi kormányzat, *közös intézmények* hatáskörébe került. A törvényhozó intézmény a *Kongresszus*, amely két kamarás:

 - *Képviselőház* (alsóház): a tagállamok választással (2 évente), számaránynak megfelelő képviselőt delegálhattak a Képviselőházba
 - *Szenátus* (felsőház): a tagállamok mindegyike 2 *szenátort* (+30 év, 6 éves mandátum) küldhet a Szenátusba; őket az egyes tagállamok törvényhozó testületei választják

Az állam élén az *elnök* áll, aki egyszerre a végrehajtó hatalom feje és *államfő* is. *Elektori testület* választja, mindenképpen amerikai és 30 év feletti férfi. Nagy hatalom összpontosul a kezében, tehát az USA *prezidenciális* jellegű köztársaság (mint Franciaország). Ő nevezi ki a *minisztereket* (helyettese a külügyminiszter), a hadsereg parancsnoka (ő nevezi ki a főtiszteket), a szövetségi intézmények (FBI, CIA) vezetőit is ő jelöli ki. 1-szer újraválasztható, megbízatása 4 évre szól.

A *Legfelsőbb Bíróság* *alkotmánybíróság*, 9 tagú (az elnök + 8 tag, akit az elnök nevez ki). Feladata a jogállamiság és a hatalmi ágak szétválasztásának ellenőrzése. A kölcsönös ellenőrzés az a tényező, amely megakadályozza Amerikában az egyeduralom kialakulását. A hatalmi ágak szétválasztása a következő módon valósul meg: *elnöki vétójog*, kongresszusi jóváhagyás szükséges.

Az alkotmány biztosítja az alapvető emberi szabadságjogokat; minden fehér férfinak szavazati joga volt (ma már általános titkos szavazati jog van). A *feketék* kérdését azonban eredetileg nem tisztázta az alkotmány, mivel a déli államok szempontjából fontos volt a rabszolgamunka.
