Magyarország külpolitikailag az 1930-as évek második felében kényszerpályára került; a Harmadik Birodalom annektálta Ausztriát *(Anschluss, 1938. március 12-13.)*, majd létrehozta a *Cseh-Morva Protektorátust (1939. március 16.)*, tehát hazánk közvetlen szomszédja lett. Az birodalom Hitler irányításával nagymértékben megerősödött, ami miatt a *magyar területi revízió* reményét a németek segítségében látták. Ennek belpolitikai következménye az egyre szélsőségesebb jobbratolódás (ami köszönhető annak is, hogy nem volt jelentős baloldali összefogás), ennek köszönhetően pedig az *1. zsidótörvény* (Imrédy Béla, 1938 vége) lett. *1938. november 2-án* az *1. bécsi döntéssel* Magyarországhoz csatolták a *Felvidék déli részét* (12 000 km², 1 millió lakos, 85% magyar), ami hazánk első revíziós sikere volt.

*Teleki Pál* 2. miniszterelnöksége *(1939. február - 1941. április 3.)* alatt arra törekedett, hogy minél nagyobb mértékben fenntartsa az önálló politizálás lehetőségét. Csehszlovákia feldarabolásában hazánk is részt vett; a magyar csapatok *1939. március 14-én* bevonultak *Kárpátaljára*, visszacsatolva azt: ez a 2. magyar revíziós siker (12 000 km2, 400-500 000 lakos, 13% magyar). Februárban csatlakoztunk az antikomintern paktumhoz, majd Magyarország az egyre határozottabb német orientáció hatására kilépett a Népszövetségből (1939. április). *1939. május 5-én* elfogadták a *2. zsidótörvényt*, amely faji alapon különböztette meg a zsidóságot, több mint negyedmillió ember megélhetését sodorva veszélybe (közalkalmazottak: igazolás, 1 zsidó szülő vagy két zsidó nagyszülő esetén baj van; értelmiségi pályákon arány csökkentése 20%-ról 6%-ra).

Szintén májusban zajlott a Horthy-korszak utolsó parlamentáris választása. A *Magyar Élet Pártja* (a kormánypárt új neve) fölényesen győzött, viszont a nyilasok megszerezték a mandátumok 18%-át; ez nagymértékű előretörés.

Lengyelország német megtámadása után Teleki a *fegyveres semlegesség* politikáját alkalmazta; azaz az országban készültségi állapotot hirdetett, célja a további revíziók háborúba lépés nélküli elérése volt. Hitler ugyan kérte a magyarok segítségét a lengyelek ellen, azonban Horthy mindent megtagadott (még a német csapatok áthaladását is), ráadásul több mint 100 000 lengyel menekültet engedett be az országba. 1940 nyarán mind Hitler (olaj), mind Sztálin (Besszarábia – Molotov-Ribbentrop paktum) szemében fontos lett Románia, ezért felvetődött az újabb magyar területi revízió lehetősége. Miután a szovjet hadsereg elfoglalta *Besszarábiát*, Bécsben tárgyalóbizottság ült össze; meghozták a *2. bécsi döntést (1940. augusztus 30.)*, amely révén (3. magyar revíziós siker) *Észak-Erdély* és a *Székelyföld* visszakerült Magyarországhoz (43 000 km2, 2,5 millió lakos, 51,4% magyar). Cserébe a német segítségért Magyarország (elsőként) csatlakozott a *háromhatalmi egyezményhez (1940. november 20.)*, és engedélyezte a német hadak átvonulását Románia irányában.

*Jugoszlávia* német megtámadása előtt Hitler határozottan felszólította Horthyt, hogy vonuljanak be a magyar hadseregek az országba. A miniszterelnök nem látta megoldhatónak a fegyveres semlegesség fenntartását, ezért *április 3-án* öngyilkos lett. Helyére Horthy *Bárdossy Lászlót (1941. április – 1942. március)* nevezte ki, aki alatt rögtön *1941. április 11-én* a magyar haderő bevonult Jugoszlávia területére, azzal az ürüggyel, hogy a jugoszláv állam megszűnt létezni. Ez az utolsó németellenes kapcsolat megszakítását jelentette (örökbarátsági szerződés, 1940. december 12.), hiszen hazánk körbe volt véve Hitlerhű államokkal, ráadásul Nagy-Britannia megszakította a diplomáciai kapcsolatait Magyarországgal, de nem kerültünk hadiállapotba. A megszállás révén Magyarország visszakapta a *baranyai-háromszöget*, *Bácskát* és a *Muravidéket* (4. magyar revíziós siker: 11 000 km2, 1 millió lakos, 40% magyar). A Délvidéken zajlottak *1942. januárjában* a *„hideg napok”*, amikor a megszálló katonák több ezer szerb civilt mészároltak le partizántevékenységre hivatkozva; ezt az 1945-ben visszatérő szerb csapatok többszörösen megtorolták a magyar kisebbséggel, tovább rontva a két ország kapcsolatát (mi kezdtük).

Bárdossy politikáját az egyre erősebb Németország melletti elkötelezettség, illetve a fokozottabb belpolitikai jobbratolódás jellemezte. *1941. augusztusában* bevezették a *3. zsidótörvényt*, ami megtiltotta a házasságot illetve a nemi kapcsolatot zsidó és nem zsidó között. Létrehozták a *munkaszolgálatot*, amely elítélt (zsidókat is) férfiakat („muszosok”) kényszerített fegyvertelen (később fegyveresre is) munka végzésére.

Hitler *1941. június 22-én* lerohanta a Szovjetuniót, amihez nem igényelt magyar segítséget. Azonban Kassa *1941. június 26-ai*, ismeretlen felségjelű bombázását Horthy szovjet provokációnak vette, ezért még aznap hadat üzent a Szovjetuniónak, amit másnap az országgyűlés utólagosan jóváhagyott. *1941. december 7-én* érkezett a brit hadüzenet, majd néhány nappal ezután Magyarország hadat üzent az Egyesült Államoknak. Még 1941-ben kivezényelték az ún. *„gyorshadtestet”* Ukrajna területére (45 000 fős megszálló hadsereg), azonban a kormány még nem küldött nagyobb haderőt a Szovjetunió ellen. A villámháború kudarca óvatosságra intette, ezért *Szombathelyi Ferencet* nevezte ki vezérkari főnöknek, és leváltotta Bárdossyt túlzott németbarátsága miatt.

*Kállay Miklós* miniszterelnökségét *(1942. március – 1944. március)* gyakran jellemzik a *hintapolitika* kifejezéssel. Feladata egy óvatos külpolitikai fordulat elérése volt; ezt elérendő tárgyalásokat kezdett Angliával *(Isztambul, Szent-Györgyi Albert)* egy előzetes fegyverszünetről. Erre ígéretet kaptunk, amint a brit csapatok elérik a magyar határt. Eközben igyekezett teljesíteni a német követeléseket és engedni a németbarát hazai közvéleménynek: a németek *1942. nyarán* elinduló hadjáratában német követelésre részt vállalt a *2. magyar hadsereg* (200 000 fő) frontra való kiküldésével. Feladatuk *Jány Gusztáv* vezetésével a *Don-kanyar* *Voronyezs* térségében elterülő 200 km-es szakaszának biztosítása volt. A hadsereg rossz felszereltsége (nyári ruházat, nincs elég lőszer, korszerűtlen haditechnika) miatt a vállalkozás kudarcra volt ítélve; az 1943. elején meginduló szovjet támadás bekerítette, és *1943. január 12-én* legyőzte a 2. magyar hadsereget. A mérleg: 80 ezer áldozat, 40 ezer hadifogoly és eltűnt, 80 ezer hazatért (nagyobbik részük sebesülten). A katasztrófát azonban az eddigi háborús kellemetlenségeket (pl. bombázás) megúszó Magyarországon eltitkolták.

A *teheráni konferencia (1943. október 30.)* döntött a nyugat-európai partraszállásról (a balkáni helyett), így nyilvánvalóvá vált a brit fegyverszünet lehetetlensége. A másik lehetséges tárgyalópartner Sztálin volt, akivel szemben azonban Horthy mérhetetlenül bizalmatlan volt. Így csak 1944-ben kezdődtek meg a magyar-szovjet tárgyalások.

A német hírszerzés értesült Kállay titkos kapcsolatairól, ezért még 1943-ban kidolgozták Magyarország megszállásának tervét *(Margaréta-terv)*. *1944. március 19-én* végrehajtották a tervet, méghozzá ellenállás nélkül (Horthy erre parancsot adott). Kállayt elhurcolták koncentrációs táborba, helyére Horthy a németeket kiszolgáló *Sztójay Dömét (1944. március – 1944. augusztus)* nevezte ki. Megmaradt a kormányzói és miniszterelnöki tisztség (ál-legitimitás látszata), viszont hazánkba érkezett *Edmund Veesenmayer* teljhatalmú német megbízott, aki megváltoztatta hazánk politikai életét:

 - a baloldali pártok + MSZDP, Kisgazdapárt betiltása
 - tömeges letartóztatások: politikusok, művészek, stb. (ellenállás: *Bajcsy-Zsilinszky Endre*)
 - leváltások: a főispánok ¾-e, a polgármesterek 2/3-a
 - szigorú cenzúra: nem németbarát lapok betiltása
 - Magyarország teljes anyagi kifosztása (Sztójay közreműködésével): élelmiszer, nyersanyagok, a megszállás költségei minket terhelnek
 - az *1. magyar hadsereg* kiküldése a keleti frontra

Veesenmayerrel együtt hazánkba érkezett *Adolf Eichmann*, aki személyesen kezdte el szervezni a magyar zsidók deportálását. Először csak megkülönböztették őket (sárga csillag, közlekedés, stb.), azonban tavasszal megkezdték a *gettók* kialakítását Magyarországon is (a legnagyobbat Budapesten). 1944. júniusáig 600 000 ezer zsidót deportáltak (először a visszacsatolt területekről, majd az Alföldről és a Dunántúlról). *1944. júniusában* megkezdték volna a budapesti gettó kiürítését is, ezt azonban Horthy megállította.

Eközben megtörtént a *normandiai partraszállás (1944. június 6.)*, ezért Horthy más lehetőség híján rászánta magát a szovjet kapcsolatfelvételre; célja Magyarország háborúból való kiugratása volt. Leváltotta Sztójayt, helyére *Lakatos Gézát (1944. augusztus 29. – 1944. október)* nevezte ki, rábízva a kiugrás előkészítését. Szeptember végén *Faragó Gábor* megkezdte Moszkvában a tárgyalásokat Molotov külügyminiszterrel, aki a következő fegyverszüneti feltételeket adta: azonnal forduljunk szembe Németországgal, és térjünk vissza az 1937-es határaink mögé; ezt a magyar küldöttség *1944. október 11-én* aláírta. Közben a szovjet csapatok már a Tiszántúlon harcoltak *(debreceni tankcsata)*. Horthy *1944. október 15-én* rádióbeszédében bejelentette az azonnali *kiugrást*, amely azonban előkészítetlen volt (előzménye Románia kiugrása *augusztus 23-án*); a hadsereg főparancsnokai nem tudta róla. Ezt a határozatlanságot kihasználva a németek lemondatták és letartóztatták Horthyt, majd a kiugrást elsöpörték.

Ezután kinevezték Magyarország élére a *nyilasok* vezetőjét, *Szálasi Ferencet*, aki átvette a hadsereg irányítását. Magát *nemzetvezetőnek* nevezte (elhalasztották a kormányzóválasztást), kezében kormányfői és államfői hatalom összpontosult. Célja egy erős erőkoncentráció, illetve a németek mellett a végsőkig tartó elkötelezettség volt (emberi erő- és nyersanyagforrások totális alárendelése), hiszen még bízott a győzelemben. Általános véd- és munkakötelezettséget vezetett be minden 10 év fölötti nőnek és férfinak; megszervezte a *Hunyadi- és Hungária hadosztályokat* (német egyenruhában), amelyek révén vissza kívánta szorítani a szovjet csapatokat. Ellenállás is támadt a nyilas uralom ellen, megalakult a *Magyar Nemzeti Felkelés Felszabadító Bizottsága*, aminek vezetőit (pl. *Kiss János*, Bajcsy-Zsilinszky Endre) elfogták és kivégezték.

A zsidók helyzete tovább romlott: a budapesti gettó lakóit gyalogosan elindították a Harmadik Birodalomba (nehéz infrastruktúra: bombázások), később helyben kivégezték. Zsidómentéseket végeztek pl. *Raoul Wallenberg*, vagy *Giorgio Perlasca* (+ *védett házak*). A magyar holokauszt áldozatainak száma összesen kb. 560 000 fő, de ne feledkezzünk meg a cigány holokausztról (200 000 fő) sem.

*1944. decemberében* a szovjet csapatok elérték és átkeltek a Dunán, majd megkezdődött Budapest bekerítése (Hitler tervei szerint a végsőkig kell védelmezni a várost, ahonnan nem menekítették ki a civil lakosságot). A védelmet a *Budai Vár* köré építették; *1945. január 18-án* elesett Pest, majd *1945. február 13-án* Buda is. Ezután a németek próbálkoztak egy Balaton - Velencei-tó vonalú dunántúli védelemrendszert kiépíteni, aminek következtében *Székesfehérvárat* rommá bombázták a támadó szovjet csapatok. 1945. áprilisára Magyarország teljes területén áthaladt a front, véget értek a harcok.
