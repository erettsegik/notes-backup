Miután *V. László* király Budán kivégeztette *Hunyadi Lászlót*, Mátyást foglyul ejtette. Azonban a fiatalabb Hunyadi megnyerte Szilágyi Mihály támogatását, ráadásul közben a fiatal király váratlanul meghalt. Mátyás hazatért, kiegyezett a bárókkal (feleségül vette Podjebrád Katalint), és *1458. január 24-én* a Duna jegén megkoronázták. Szilágyi Mihály jelentős engedményeket ért el, és 5 évre megválasztották kormányzónak.

*Hunyadi Mátyás (1458-1490)* első nemzeti királyunk III. András óta. Erőskezű, lendületes, minden területen művelt uralkodó volt; *központosított rendi monarchiát* hozott létre, szilárd lábakon álló államszervezettel.

Mátyás nagy elánnal vetette magát a kormányzásba, és lassan átvette az irányítást a báróktól. Uralkodásának *első szakaszában (1458-1464)* több szerep jutott a rendeknek, rendszeresen hívott össze országgyűléseket. Az *1458-as országgyűlésen* maga mellé állította a *köznemességet* jogaik bővítésével, és Szilágyi Mihályt kiszorította a hatalomból. Legyőzte az ellen szövetkezett bárókat, és III. Frigyest kiszorította az országból. Új bárói nemzedéket épített ki a nemességből (pl. Báthori, Szapolyai, Országh). Mivel azonban első koronázása nem volt törvényes, mindenáron meg akarta szerezni a Szent Koronát III. Frigyestől. A *bécsújhelyi szerződés (1463)* értelmében 80 000 aranyért Mátyás megkapta a koronát, azonban el kellett fogadnia, hogy ha fiú utód nélkül halna meg, a korona visszaszáll a Habsburgokra (később I. Ferdinánd erre is alapozta trónkövetelését). Mátyást *1464-ben* törvényesen megkoronázták, ezután politikája gyökeres fordulatot vett.

Uralkodásának *második szakaszában (1464-1490)* egyre ritkábban, majd egyáltalán nem hívta össze a rendeket. Ezért *1471-ig* több nagyúri összeesküvés irányult ellene, de mindegyiket leverte. Jelentős államszervezeti reformokat vezetett be, amivel csökkenteni kívánta a rendek szerepét. Átszervezte a *kincstartóságot*, bárói rangú kincstartó helyett polgári vagy nemesi származásút nevezett ki. A titkos- és a főkancellária egyesítéséből létrehozta a *nagykancelláriát*, amely miatt a bíráskodást is át kellett alakítania; létrehozta a *személynöki széket*, amit a *személynök* vezetett, alatta pedig szakképzett *ítélőmesterek* dolgoztak (pl. *Thuróczy János*). A *királyi tanács* szerepe csökkent, a végrehajtásban Mátyáshoz hű, szakképzett hivatalnokok dolgoztak.

Mátyás alatt a *királyi bevételek* ugrásszerűen megnőttek, amit elsősorban a jobbágyterhek növelésével ért el. A kapuadót átváltoztatta a *királyi kincstár adójára (füstpénz)*, aminek új lett az adóalapja; a kapuadóval ellentétben nem portánként, hanem háztartásonként szedték. Megszüntette a *mentességeket (immunitás)*, bevezette a kistelkes nemesek megadóztatását a jobbágyi terhek 50%-ig. A legfontosabb bevétel azonban a rendkívüli hadiadó (1 forint/porta) volt, amit évente akár kétszer is beszedhettek. A regáléjövedelmek tekintetében bevezette a harmincadvám helyett a *koronavámot*, amely szintén megszüntette a mentességeket. Mindezen intézkedések hatására Mátyás jövedelmei elérték a *700-800 ezer aranyforintot*, amely halála után a negyedére esett vissza. Legnagyobb részét a végvárrendszer és a fekete sereg fenntartására költötte el.

Mátyás *külpolitikáját* a Német-Római császári cím megszerzése és a török elleni harc jellemezte. Hadserege a híres *fekete sereg* volt, amely zsoldosokból állt, Mátyás a 60-as évektől kezdte szervezni. Átlagos mérete *15-20 ezer fő* volt, de hadjárat idején jóval több is lehetett. Hatalmas pénzeket emésztett föl, ezért feltétele volt fenntartásának a királyi jövedelmek megnövelése.

Kezdetben *hagyományos támadó politikát* folytatott a török ellen; amikor II. Mohamed elfoglalta Boszniát, Mátyás válaszul elfoglalta *Jajca (1463)* és *Szrebernik (1464)* várát; a két hatalom megosztozott Bosznián. Ezután már nem folytatott aktív támadásokat délen, hiszen belátta, hogy nyugati támogatás nélkül erre gyenge az ország, ráadásul mindeközben nyugat felé is tekintgetett. A közvélemény nyomására *1476-ban* elfoglalta *Szabács* jelentéktelen várát, de jobbára erőit a *végvárak* fejlesztésére fordította. Mikor *1479-ben* a török betört Erdélybe, Báthori István erdélyi vajda és Kinizsi Pál vezetésével a magyar seregek *Kenyérmezőnél* visszaverték a támadást. Nyugati tervei miatt Mátyás békét kötött II. Bajazid szultánnal *(1483)*.

Ezután legfőbb ambíciója a *NRCS* megszerzése volt. Először a cseh királyi címre vetett szemet, és jó alkalom adódott *1462-ben*, amikor a pápa keresztes hadjáratot hirdetett a husziták ellen. Meg is szerezte *Sziléziát* és *Morvaországot*, azonban Podjebrád György nem Mátyás, hanem Jagelló Ulászló javára lemondott a hatalomról. A két fél *Olmützben* békét kötött *(1475)*, megosztoztak: Mátyás *Morvaországot*, *Sziléziát* és *Lausitzot*, Ulászló Csehországot kapta meg; viszont Mátyás így nem lett Német-Római választófejedelem. *1482-ben* Mátyás megtámadta *Ausztriát*, és *1485-ben* elfoglalta Bécset, ráadásul Dél-Ausztria is az övé lett. Mindennek ellenére sikertelen volt, mert a német rendek III. Frigyes fiát, *Miksát* választották Német-Római császárrá *(1486)*.

Mátyás élete vége felé a *trónutódlás* problémája egyre sürgetőbb lett. Ugyan elvette *Beatrixot*, sem tőle, sem Katalintól nem született gyermeke. Emiatt törvénytelen fia, *Corvin János* számára készítette elő a trónt: megnövelte a nádor szerepét *(nádori cikkelyek, 1485)*, és a nemesek támogatása érdekében megerősítette pozícióikat a vármegyében.

Beatrix királyné jóvoltából megjelent a *reneszánsz udvari kultúra* Magyarországon. Budát és Visegrádot (nyaralópalota) Mátyás átalakította; létrehozta a kor egyik legnagyobb (200-2500 könyvből álló) könyvtárát, ahol díszes, kézzel írott kódexeket, *corvinákat* tároltak. Udvarában *olasz humanistákat*, pl. *Antonio Bonfini* történetírót és *Galeotto Marzio* filozófust is foglalkoztatott.

Mátyás *1490-ben* halt meg, és amit életében elért, hamar porrá omlott.
