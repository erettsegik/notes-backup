A köztársasági Róma a *Kr.e. V. és III. sz.* között meghódította Itáliát (az utolsó háború Kr.e. 280-272 között a görög gyarmatvárosok elestét eredményezte). Ezen területeken Róma a *Divide et impera! (Oszd meg és uralkodj!)* módszerét alkalmazta, azaz külön kötve szövetségeket a városokkal, nem tudtak egységesen fellépni Róma ellen, ráadásul egymás ellen is kijátszották őket a hódítók. A megszerzett területek nagy része az *ager publicust* gyarapította, a maradékra plebejusok települtek.

Az első komolyabb ellenfele Rómának az észak-afrikai *Karthágó* volt, amely várost a *punok* alapítottak. Erős kereskedelmi flottája és *zsoldoshadserege* révén megszerezte a Földközi-tenger nyugati medencéje feletti ellenőrzést, és nemsokára összetűzésbe került Rómával, legnagyobb vetélytársával.

A két állam érdekei *Szicília* révén ütköztek egymással (Karthágó terjeszkedett a szigeten, és elfoglalta Szicília kulcsát, Messanát), és hamarosan kibontakozott az *első pun háború (Kr.e. 264-241.)*. A szárazföldi ütközetekben (Szicília területén) a római hadsereg, míg a vizeken (Tirrén-tenger) Karthágó flottájának ereje érvényesült. A rómaiak végül a *csapóhíd* segítségével megnyerték a háborút a tengeren is (a tengeri csatát szárazföldivé tették), és békére kényszerítették  Karthágót: hatalmas hadisarcra és a szicíliai területek átadására kötelezték a pun várost. Szicíliából *provinciát* (tartományt) szerveztek, amely évente adózott Rómának, és élén egy római küldött, a *helytartó* állt. Róma újabb provinciaként megszerezte *Szardínia* és *Korzika* szigetét, majd a *Pó völgyét* is.

A legyőzött Karthágó újra terjeszkedésbe kezdett, és megszerezte *Hispánia* partvidékének gazdag érclelőhelyeit (*Hamilcar* hadvezér révén), ahol városokat alapítottak (pl. *Carthago Nova*). Hamilcar fia, Hannibal bosszút forralt Róma ellen, és a *második pun háború (Kr.e. 218-201)* kitörése után (ürügy: Saguntum római város lerombolása) megindult hatalmas seregével és harci elefántjaival Róma felé, csakhogy a Pireneusokon keresztül. Róma megszállta a későbbi Marseilles térségét, így Hannibál az Alpokon is át kényszerült kelni, seregének nagy részét elveszítve. A Pó síkságára kiérve egyesült a gallokkal Róma ellen, majd sorozatos győzelmeket aratott a félszigeten Rómával szemben (pl. *Cannae, Kr.e. 216.*). A város *dictatort* (*Fabius Maximus „Cunctator”*) választott, aki folyton kitért seregeivel Hannibál elől. A pun hadvezér elvágva Karthágótól nem számíthatott utánpótlásra, míg Róma *paraszti hadseregét* folyamatosan feltölthette a plebejusokból. Amikor Róma tehetséges hadvezére, *Cornelius Scipio „Africanus”* átkelt Észak-Afrikába, Hannibal hadseregét hátrahagyva követte; *Zamanál (Kr.e. 202.)* Scipio döntő győzelmet mért Hannibalra, így legyőzve Karthágót. A város flottáját leszerelték, gigantikus hadisarcot mértek ki rá, és csak Róma engedélyével folytathatott háborút. A *3. pun háborúban (Kr.e. 149-146.)* pedig Róma végérvényesen elpusztította Karthágót (engedély nélkül háborút folytatott a szomszédos Numídiával).

Így tehát Róma elfoglalta a Földközi-tenger nyugati medencéjét, majd később a Kr.e. II. században megszervezte *Macedonia, Achaia és Illyricum* provinciáját, és elfoglalta a *hellenisztikus birodalmakat* is (az utolsó *Pergamon, Kr.e. 133-ban*).

Azonban a hódítások és a birodalommá válás érzékeltette hatását, és a  köztársaság válságba került. Elkülönült a *nobilitason* belül két réteg, amely a hódítások nyomán rendkívüli mértékben meggazdagodott és kiterjesztette befolyását:

 - A *senatori rend* a nagybirtokos arisztokratákat és a főhivatalnokokat foglalta egybe; ők irányították Róma politikai életét. A megszerzett hatalmas földekből nagybirtokokat, *latifundiumokat* szerveztek, sokszor a kisbirtokos parasztság kárára. Itt belterjes gabonatermesztést alakítottak ki, és a földeket *rabszolgákkal* művelték meg, akik tömegesen váltak elérhetővé a hódítások révén. a termesztett olcsó gabona kiszorította a kisbirtokon, külterjesen termesztett gabonát, ezzel is rontva a parasztság helyzetét.
 - A *lovagrend* nem vett részt a politikai életben; kereskedők, hajósok, stb. alkották, akik szállítással, adóbérlettel foglalkoztak. Elsősorban ők fölözték le a kialakuló áruforgalom adta hasznot.

A kisbirtokos parasztságot a fentiek mellett több tényező is sújtotta. A földjeiktől egyre távolabb vívott háborúk távol tartották őket gazdaságaiktól, megnehezítve megélhetésüket; ráadásul a 2. pun háború okozta pusztítás is sújtotta őket, rengetegen elvesztették házukat, állataikat. A lecsúszó parasztság tömegeiből jött létre a *plebs*, akik elsősorban a városokba (Rómába) vándoroltak megélhetést keresve. Az ő problémájukat kívánta megoldani *Tiberius Gracchus néptribunus Kr.e. 133-ban*, a régi állapotok visszállításával. Földtörvényt dolgozott ki, amely a latifundiumok jelentős részét államosította volna; ezek után földosztást tervezett (30 jugerum), amelyeket nem lehetett volna eladni. Azonban szembekerült a senatori renddel, és mikor újra kívánta magát választatni, őt és híveit meggyilkolták.

Tiberius öccse, *Caius Gracchus* (szintén néptribunusként, *Kr.e. 123-ban*) folytatta a reformokat. Szélesebb társadalmi támogatást kívánt elérni, ezért a lovagrend számára új bérleteket, itáliai szövetségeseinek pedig római polgárjogot kívánt biztosítani (amit már követeltek). Azonban utóbbi intézkedése szembeállította a plebsszel, akik féltették egyetlen értéküket, a polgárjogot, amely így elértéktelenedett volna. Földet ajánlott nekik Észak-Afrikában, egy létesítendő *colonián*, azonban a senatusban megvádolták, és híveit tömegesen lemészárolták. Ő maga öngyilkos lett.

A belső ellentétek polgárháborús hangulatot eredményeztek, létrejött két ellentétes előjelű politikai csoportosulás:

 - A *néppárt* a plebs érdekeit figyelembe véve, programokat (pl. földosztás) kívánt megvalósítani.
 - Az *optimaták* a köztársasági hagyományokat védték, az arisztokrácia érdekeit képviselték.

A válság jelentkezett a hadseregben is, hiszen a földjüket vesztett parasztok nem voltak kötelesek katonáskodni; így a hadsereg züllött, vesztett erejéből, vereségeket szenvedett (pl. északon a germánoktól, Észak-Afrikában Numídiától). A problémát *Marius* oldotta meg, aki hadseregreformot vezetett be. *Zsoldoshadsereget* szervezett vagyontalan római polgárokból; 16 évnyi szolgálatra kötelezte őket, azonban utána veteránként földet ígért nekik a létesülő coloniákon, ezzel téve vonzóvá a hadviselést. Egységesítette a fegyverzetet, rendszeresítette a kiképzést; ütőképesebbé vált a római hadsereg.

A köztársaságot *rabszolgafelkelések* is megrengették, hiszen a rabszolgák tömege igen rossz körülmények között élt. A legnagyobb ilyen megmozdulás *Spartacus* felkelése (*Kr.e. 73-71.*) volt.

A problémák közepette egyértelművé vált, hogy a növekvő birodalmat nem tudja a köztársasági államszervezet irányítani, hiszen a tisztségviselőket továbbra is az *annualitás* jellemezte. A reformkísérletek mögött ennek a megszegése is gyakran állott (pl. Tiberius Gracchus, Marius), és ez vezetett később az egyeduralom kialakulásához, ami hatékonyabb vezetési módszernek bizonyult.
