*III. András (1290-1301)* magyar király halálával kihalt az Árpád-ház. A halálát követő években Magyarországon nem alakult ki stabil belpolitikai hatalom; az országot a *tartományurak* uralták, a trónért viszont három követelő is megjelent: *Premysl Vencel*, *Wittelsbach Ottó* és *Anjou Károly*.

A küzdelemből Károly került ki győztesen, akit végül akit teljesen legitim módon (szfhrváron,esztergomi érsek által, szent koronával) csak 1310-ben koronáztak meg; megkezdődött tehát hazánkban *I. Károly Róbert (1301/1309/1310-1342)* uralkodása, ami alatt Magyarország ismét felvirágzott. Mivel azonban a királyi birtokállomány radikálisan megcsappant az Árpádház utolsó évtizedeiben, a *dominiáris jövedelem* helyett új jövedelemforrást kellett keresni; ezért nőtt meg a *regálék* szerepe I. Károly Róbert uralkodása alatt.

Az ország gazdasága nem volt jó állapotban, a kincstári bevételek alacsonyak voltak; ekkor Károly Róbert belekezdett egy reformsorozatba, amellyel rendbe hozta az ország gazdaságát és ezáltal utat nyitott a jövedelmek megnövelésének.

Lefoglalta a papi jövedelmek harmadát, és számos papi tisztséget nem, vagy csak késve töltött be (hiszen ezek jövedelme így a kincstáré lett). Azonban a legfontosabb tényező a *regáléjövedelmek* (királyi felségjogon szedett jövedelmek) fontosságának megnövekedése volt. Magyarország gazdag volt ásványkincsekben; a *Felvidéken* és *Erdélyben* működő *aranybányák* évi egy tonna aranytermelésükkel az ismert világ aranyjövedelmének harmadát adták; a *sóbányák* szerepe a só mint tartósítószer miatt nőtt meg (pl. *Máramaros*). Ezeknél a bányáknál alapultak újabb, nagy jelentőségű *bányavárosok* (pl. *Körmöcbánya*, *Selmecbánya*, *Besztercebánya*). A királynak tehát érdeke volt a nemesfémbányászatot fejleszteni, és támogatta az új városok fejlődését.

Lemondott a bányászati monopóliumáról; a bányászok által fizetett bányabér, az *urbura* (az arany 1/10-e, az ezüst 1/8-a) *1/3* részét megkapta a földbirtokos, aki így érdekelt lett a bányák nyitásában. Bevezette a *nemesérc felvásárlási monopóliumot*, amely értelmében a megmaradt nemesércet csak a királyi kincstárnak lehetett eladni ugyanolyan tömegű pénzért (ami kb. feleannyi nemesfémet tartalmazott a beszolgáltatottnál), illetve a *nemesérckiviteli tilalmat*, mely szerint feldolgozatlan nemesércet nem lehetett az országból kivinni. A királyi pénzverési monopólium értelmében pedig a begyűjtött *nemesércből* csak a király verhetett pénzt.

Ennek köszönhetően I. Károly Körmöcbányán, firenzei mesterek segítségével először veretett *aranyforintot (1326)*, amely az első aranypénz volt Magyarországon; illetve ezüst váltópénzeket (*dénár*, *garas*). A forint értékállóságának megőrzése érdekében szakított a pénzrontással *(kamara haszna)*. Ezt pótlandó bevezette a *kapuadót* (18 dénár/év), aminek az adóalapja a jobbágytelek volt.

Fellendült a *külkereskedelem* (kintről be iparcikkek pl. fémáruk; bentről ki aranypénz, később szarvasmarha és bor) és az árutermelés Magyarországon, ami miatt Károly Róbert bevezette a *harmincadvámot*, mint egy újabb fontos regáléjövedelmet. A *visegrádi királytalálkozónak (1335)* fontos gazdasági vonatkozása is volt: Károly Róbert a cseh királlyal Bécset elkerülő kereskedelmi útvonalat tervezett, mivel annak a gazdasági érdekeket sértő árumegállító joga volt.
A király megalkotta a reformok intézményes hátterét is, új *kamarákat* vezetett be élükön kiváló szakemberekkel, *tárnokmesterekkel* (pl. *Nekcsei Demeter*), akik segítették munkáját a reformok végrehajtásában.

*I. Lajos (1342-1382)* uralkodása alatt megalkotta az *1351. évi törvényeket*, amelyek által bevezette a *kilencedet (terményadó)* Magyarországon. Ezen kívül megjelentek a *mezővárosok (oppidum)* is hazánkban a földesúri birtokokon; egy összegben fizethettek adót a földesúrnak. Nem vette őket körül fal, és jelentős mezőgazdasági és kereskedelmi centrumokká váltak; viszont ugyanitt felfutott a *kézművesség* is, aminek eredményeként hazánkban megjelentek a *céhek*.

*I. Zsigmond (1382-1437)* bevezette az egységes mértékrendszert *(budai rendszer)*, ami jelentősen megkönnyítette a kereskedelmet. Ezen kívül a mezővárosok továbbra is jelentős bevételforrást jelentettek a királynak, amely viszont egyre inkább pénzszűkében volt; emiatt több várost volt kénytelen elzálogosítani. Ezen kívül éveken keresztül rossz minőségű ezüstpénzt veretett, ami többek közt az *1437-es erdélyi felkeléshez* is vezetett.

I. Károly gazdasági reformjai megalapozták a XIV. sz. magyar gazdaságát, amely viszont a század vége felé a török elleni folyamatos küzdelem által is egyre inkább kimerült.
