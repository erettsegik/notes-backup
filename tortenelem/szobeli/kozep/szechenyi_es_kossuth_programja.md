*Széchenyi István (1791-1860)* hagyományokkal rendelkező családból származó arisztokrata. Huszárkapitányságig vitte a hadseregben, részt vett a lipcsei csatában. Utána a 20-as évek közepéig utazgatott Európában, és járt Angliában is, ami nagy hatást tett rá, hiszen látta a polgári parlamentarizmust és a gazdasági fejlettséget. Ezután tért haza, hogy fejlessze Magyarországot; *Wesselényi Miklós* erdélyi birtokos barátja lett, aki közelebb hozta Széchenyit a rendi ellenzékiség fogalmával. Az 1825-ös országgyűlésen 1 évi jövedelmét ajánlotta fel a *Magyar Tudományos Akadémia* megalapításáért, amihez több ifjú reformer is csatlakozott.

Széchenyi első reformprogramját a *Hitelben (1830)* fogalmazta meg, miután a bécsi bank megtagadta tőle a hitelt, amivel birtokait modernizálni akarta. A helyzetet gazdasági oldalról közelítette meg, főleg a *birtokos nemességet* és az arisztokráciát kívánta meggyőzni arról, hogy az ősiség, robot, stb. már előnytelenek számukra. A kormányt is be kívánta vonni a reformokba, de egyben féltette is azokat tőlük. Ezt a munkát tekintjük a *reformkor (1830-1848)* kezdetének, hiszen a reformok már a *liberalizmus* szellemében születtek. A Hitelre adott kritikát *(Dessewffy József: Taglalat)* követte a *Világ (1831)*, majd a *Stádium (1833)*, mely egységes rendszerbe foglalta Széchenyi elképzeléseit, különös tekintettel azok szakaszaira.

 - A modernizációhoz hitelre van szükség *(tőkeinjekció)*.
 - El kell törölni az *ősiség törvényét (1351 óta)*, mely szerint a nemesi birtok elidegeníthetetlen, és így nem lehet elzálogosítani (ha nincs fedezet, nincs hitel).
 - El kell törölni a *háramlási jogot*, mely akadályozza a szabad birtokmozgást.
 - Be kell vezetni a *Jus Proprietatist* (a nem nemesek birtokbírhatási joga), hogy a hitelező megszerezhesse az adós nemes földjét.
 - Be kell vezetni a *törvény előtti egyenlőséget* és a *törvényes pártvédet* (a nem nemes is fogadhasson ügyvédet).
 - Ebből következően be kell vezetni a részleges közteherviselést (mindenki a lehetőségeinek megfelelően adózzon), és a nemesség fizesse a háziadót, illetve az országgyűlés költségeit.
 - A gazdaságot akadályozó tényezők megszüntetése:
   + Meg kell növelni a *belső vámokat*, a közlekedést fejlesztendő; legyenek az országgyűlés hatásköre, és mindenki fizesse.
   + A *céheket* és a *monopóliumokat* el kell törölni.
   + A *szabad verseny* érdekében el kell törölni a *limitációkat* (hatósági árszabás).
 - A magyar nyelvet államnyelvvé kell tenni (a nyelvújítás után már megfelelő erre a célra).
 - Az intézmények központosuljanak a *Helytartótanács* kezében, meg kell növelni hatáskörét.
 - A változtatásoknak fokozatosan, a *nyilvánosság* szellemében kell végbemenniük.
 - a jobbágykérdés: a robot a nemesek szempontjából káros
   + *önkéntes örökváltság*: A jobbágyfelszabadítást önkéntes alapon, a jobbágy és a földesúr szabad megegyezése alapján kell véghezvinni. Széchenyi az arisztokráciának a példamutatás szerepét kívánta, ám kevesen tettek így.
 - viszony Béccsel: együttműködés, kölcsönös megértés; a fejletlenség a belső viszonyokban keresendő

Széchenyi a gyakorlati életben is számos eredményt elért, bevételei főleg üzleti ügyleteiből származtak. Az Al-Duna folyószabályozásának megkezdése, a Lánchíd megépítése, az óbudai hajógyár megépítése, a vasútépítés megkezdése, a derbi és a Pesti Kaszinó is mind-mind Széchenyi nevéhez fűződik, legalábbis nélküle nem jöhettek volna létre.

*Kossuth Lajos (1802-1894)* Monokon született, birtoktalan nemesi családba. Pályafutását Zemplén-megyében kezdte, ám a kolerajárvány után nézeteltérései támadtak a megye konzervatív vezetőivel, így Pestre jött. Az 1832-36-os reformországgyűlésen egy távol lévő főrend felkérte őt tudósítónak, így megírta a csaknem 3500 oldalnyi *Országgyűlési Tudósításokat*. Hivatalosan magánlevél volt, de a nyilvánosság számára kézzel másolt újságként elérhető lett, és több mint 360 számot megért. Az országgyűlés után *Törvényhatósági Tudósítások* címmel, hasonló módon mutatta be a vármegyei Közgyűlés munkáját 10 hónapon keresztül, amíg (derült égből Metternich) a Kamarilla le nem csapott, és Kossuthot letartóztatták. Ez része volt a reformere elleni átfogó támadásnak, többeket letartóztattak; Kossuthot 4 év börtönbüntetésre ítélték, ami alatt a Várban megtanult angolul. Miután kiszabadult, Kossuth 1941. januárjában Landerer Lajostól megkapta a *Pesti Hírlap* szerkesztését, amely által a kormány jobban kézben tudta őt tartani. Az újságírás megreformálása mellett *(politikai vezércikk)* népszerűvé tette a lapot, hiszen rendszerezte a reformellenzék gondolatait, megoldást is kínálva.

A program célja egy *modern polgári nemzetállam* megteremtése volt, aminek alapja az *érdekegyesítés* volt. Minden társadalmi réteg szempontjából vizsgálódott, legfőbb célja a jobbágy-nemes ellentét megszüntetése volt. Mivel az önkéntes örökváltság nem vezetett eredményre (a jobbágyok zömének nem volt elég pénze, a birtokosoknak pedig mindenképpen kellett a megváltás), ezért Kossuth felvetette a *kötelező örökváltság* gondolatát. A megváltást ebben az esetben az államra bízta, célja az volt, hogy a jobbágyok is tulajdonossá váljanak; az úrbéri telket a jobbágy tulajdonává kívánta tenni, míg a majorságot meghagyta a földesúr kezén. Elsősorban a *közép-* és *kisbirtokos nemességre* támaszkodott, be kívánta vezetni az *általános közteherviselést* és a *törvény előtti egyenlőséget*.

Az államszervezetet is át kívánta alakítani: a rendi országgyűlés helyett *népképviseleti országgyűlést* képzelt el, ahová egy cenzusos rendszer útján lehetett bekerülni. A végrehajtást pedig a kormányszékek helyett egy, az országgyűlésnek *felelős kormány* kezébe kívánta helyezni. Szorgalmazta az önálló hazai ipart, ezért hangsúlyozta a *védővámok* szerepét. Megalapította a *Védegyletet (1844)*, amelynek tagjai kötelezettséget vállaltak, hogy 6 évig csak magyar árut vásárolnak (ez volt a reformellenzék első szervezeti kerete). A *nemzeti önrendelkezés* alapján nagyobb önállóságot kívánt Magyarországnak a Habsburg Birodalmon belül.

Miután a Birodalom belátta, hogy Kossuthot nem lehet kontrollálni, 1844-ben leváltották a Pesti Hírlap szerkesztői pozíciójából.

Széchenyi és Kossuth eltérő elképzeléseket fogalmazott meg programjaiban, habár mindkettő célja a feudális társadalom *polgári társadalommá* való átalakítása volt. Kossuth gyorsabb, radikálisabb reformokat fogalmazott meg, és sokkal inkább próbált hatni az érzelmekre. Kettejük vitájában Kossuth tisztelettel kezelte a „legnagyobb magyart”, és azt hangoztatta, hogy ő csak a Széchenyi által megkezdett úton jár. Széchenyi féltette az országot a birodalom erejétől, féltette a kialakuló reformokat. Azonban a liberálisok Kossuth köré gyűltek, mert támogatták a radikálisabb elképzeléseket; ezért Széchenyi a 40-es évekre elszigetelődött. Nem tudott létrehozni egy mérsékeltebb középpártot, így a mérsékeltebb (Deák-Batthyány) és a radikálisabb (Kossuth) irányzatok között nem jött létre szakadás.
