II. András királyt *IV. Béla (1235-1270)* követte a trónon. Az ő politikáját alapvetően meghatározta az országot addigi történelme során sújtó legnagyobb csapás, a *tatárjárás (1241-1242)*.

A tatárjárás előtt IV. Béla *birtokvisszavételi politikát* folytatott, meg kívánta erősíteni a királyi birtokállományt. Felülvizsgálta apja és nagybátyja (Imre király) adományait, bosszút állt Gertrudis királyné gyilkosain. Megerősítette a király személyének tekintélyét, pl. a király jelenlétében senki nem ülhetett, csak petíció útján lehetett érintkezni vele. Mivel birtokokat viszont mindeközben nem adományozott, belső ellentéteket, ellenérzéseket szított az országban.

Eben a helyzetben érkezett vissza 1236-ban Magyarországra *Julianus barát*, akit még 1235-ben küldtek keletre, hogy keresse meg a Baskíriában maradt magyarokat. Azt a hírt hozta, hogy a tatárok jelentős hódításokat tettek Kelet-Európában, és haladnak nyugat felé. IV. Béla ezért befogadta a tatárok elől menekülő *kunokat (1239)* az országba: *Kötöny királyt* és 40 000 emberét. Azonban nem vált be a lépése, mivel a bárók féltették a hatalmukat, azt hitték, IV. Béla ellenük akarja felhasználni őket. Ráadásul a nomád kunok nem tudtak beilleszkedni a letelepült, a magántulajdont tisztelő magyarok közé, és a pesti nép félelmében meggyilkolta Kötönyt. A kunok ezután gyilkolászva, fosztogatva távoztak az országból, amely magára maradt.

A király csak Kijev elestekor hordoztatta körbe a véres kardot az országban, felismerve a közelgő veszély súlyát. A tatárok 1241. elején áttörték a gyepűt, előörsük Vácig is eljutott, fosztogatva. A két fősereg *Muhinál* csapott össze *(1241. április 11-én)*, amely csata teljes magyar vereséget eredményezett. Ugyan a források szerint a magyar sereg létszámfölényben volt, egyéb tényezők vereséget okoztak:

 - Rosszul választottunk táborhelyet, a Sajó gázlóit nem vettük figyelembe, így a tatárok hátba tudták támadni a magyarokat.
 - Szűk helyen ütöttünk tábort, így mikor a tatárok körbevették a sereget, nehezen tudtunk rendeződni.
 - Ugyan megvolt a túlerő, lebecsültük az ellenség erejét.
 - A könnyűlovas harcmodor (gyors rajtaütés, nyílzápor) hatásosnak bizonyult.
 - Rengeteg előkelőség (érsekek, a nádor, főurak) veszett oda aznap.

A *Batu kán* vezette tatár seregek ezután feldúlták a Dunántúlt, és a Dunáig nyomultak előre, miközben IV. Béla mentette az életét, Ausztriába menekült. Azonban Babenberg Frigyes  megzsarolta őt, és néhány magyar vármegye fejében szabadon engedte a királyt, aki ezután *Trau* városába menekült, ott vészelve át a tatárjárást.

Mikor a Duna befagyott, a tatárok a Dunántúlt is végigpusztították; fosztogattak, városokat égettek fel, behajtották az adókat. Azonban *1242. márciusában* váratlanul, máig nem bizonyos okok miatt kivonultak az országból. Több elmélet létezik:

 - Batu kán hazasietett a kánválasztásra, mivel *Ögödej kán* meghalt.
 - Csak előkészítették a megszállást a tatárok, félelmet keltettek a népben.
 - Az ellenállás mértéke miatt nem tudtak tartósan berendezkedni, ezért inkább távoztak az országból.

Mindenesetre a tatárjárás hatalmas pusztítással járt: Magyarország népességvesztesége a becslések szerint *20-50% (500 ezer – 1 millió fő)*. A pusztítás azonban nem volt egyenletes; a síkságokon, alacsonyan fekvő területeken jóval nagyobb, míg az erdőségekben (ahová sokan menekültek) lényegesen kisebb. Az etnikai viszonyokra is kihatott a pusztítás, hiszen a magyarok elsősorban az előbbi területeken éltek, viszont a magyarság aránya így is megmaradt kb. 70-80%.

A visszatérő IV. Béla előtt nehéz feladat állt: azt az országot, amelyet már sokan elpusztultnak nyilvánítottak, újra össze kell szedni, és felkészíteni egy esetleges második tatár támadásra (amely végül nem következett be). Ezért a tatárjárás utáni munkásságát *második honalapításnak* is nevezzük, ami miatt ő egyike legjelentősebb uralkodóinknak.
A birtokadományozás terén változott a politikája, jelentős adományokat adott, aminek a feltételei *kővárépítés* és hadsereg kiállítása voltak. Ez azért volt fontos, mert a tatárok képtelenek voltak bevenni a kővárakat (pl. Esztergom, Székesfehérvár), ellentétben a földvárakkal. Ő maga is számos ilyen erődöt emeltetett, pl. IV. Béla nevéhez fűződik *Buda*, *Visegrád* és *Sárospatak* várának megépítése. Több településnek városi rangot adott, amelyek kőfallal vették körül magukat, ezzel is segítve a városfejlődést. A lakatlan területeket *betelepítésekkel* népesítette be; így újra behívta a *kunokat (Nagykunság, Kiskunság)*, akiket letelepített, adómentességet és birtokokat adott nekik. Betelepítette a *jászokat (Jászság)*, illetve a *szászokat (Dél-Erdély, Szepesség)* is. Külföldi *hospeseket* hívott be, akik több várost alapítottak. Külpolitikájában törekedett a békés viszonyra, szövetségeseket keresett: támogatta *Lengyelországot*, *Csehországot* és *Halicsot*, ezenkívül visszavette Babenberg Frigyestől az elvesztett vármegyéket.

IV. Béla ugyan fontos és jó lépéseket tett a tatárjárás után, azonban egy dolgot nem lehetett elkerülni. Utolsó éveiben és utána, egészen az Árpád-ház kihalásáig jelentősen lecsökkent a királyi hatalom a birtokállomány csökkenése miatt, ezzel párhuzamosan megnőtt a bárók hatalma. Ezért is kellett Károly Róbertnek megküzdenie az új tartományurakkal, a *kiskirályokkal*.
