Magyarországon a II. világháború után összeomlott a gazdaság, a közigazgatás és a politikai rendszer is. Az ország veszteségei számokban és az ezzel járó következmények:

 - 700-800 ember (elsősorban katonák és zsidók)
 - 900 hadifogoly (Szovjetunióban)
 - megszálló hadseregek: erőszak, embertelenség
 - nemzeti vagyon -40% (megszállók rablása, háborús pusztítás)
 - állatvagyon -80%: élelemhiány!
 - infrastruktúra: 0 Duna-híd (németek), vasúti pusztulás (mozdonyok, kocsik)
 - a jóvátétel fizetése elkezdődik (300 millió dollár)
 - gazdasági termelés: kevesebb mint 1/3-a a háború előtti szintnek
 - éhezés: katasztrofális ellátás

1946. elején lezajlott hazánkban a világtörténelem legnagyobb inflációja *(hiperinfláció)*; ezért a koalíciós kormány az elinflálódott pengő helyett *1946. augusztus 1-jén* bevezette az új, értékálló *forintot*, aminek fedezetét felhalmozott árukészletek és az USA-tól visszakapott aranykészletek adták. Ezen kívül *nivellálták* (összenyomták) a bérskálát: a munkások fizetését megemelték, az értelmiségiekét lecsökkentették (legjobban a tanárokét 80%-kal).

A földkérdés és a nagybirtokrendszer problémája a dualizmus óta görgetett probléma volt, eddig nem született kielégítő megoldás, csak próbálkozások (pl. a Nagyatádi-féle földreform). Ezért 1945. március 17-én az Ideiglenes Kormány szovjet sürgetésre meghozta a *földreformrendeletet*, amely összesen 5,6 millió holdnyi földet érintett. Megszűnt a *nagybirtokrendszer* (és ezáltal a nagybirtokos réteg): kárpótlás nélkül kisajátították az 1000 holdat meghaladó birtokokat, illetve a nyilasok, a Volksbund-tagok és a háborús bűnösök földbirtokait. A parasztok 200, az úri birtokosok 100, az antifasiszta küzdelem tagjai 300 holdig tarthatták meg birtokaikat. Az egyház is elvesztette birtokainak nagy részét (700 ezer hold), és a bankok vagy tőkés vállalatok kezében lévő földbirtokokat teljesen kisajátították. Az elvett földeket elsősorban földtelen és törpebirtokos parasztok között osztották szét, ami nagyon sok embernek haszont hozott; azonban a *szegényparasztság* helyzete nem lett megoldva hosszútávon.

A *szovjetizálás* felgyorsulása magával hozta az *államosítások* elkezdését is, ami kezdetben egybevágott a kisgazdák programjával. Első lépésként az *energiaszektort* (szénbányák, nehézipari üzemek + jelentősebb bankok, *1946*) államosították, majd a kommunista előretöréssel (politikai háttér: a koalíciós kormányzást felváltja a kommunista diktatúra) megindult a teljeskörű államosítás is: az utolsó lépésre (a 10 munkásnál többet foglalkoztató iparvállalatok államosítása) *1949 végén* került sor.

Ezzel párhuzamosan megindult a *tervgazdálkodás* bevezetése is, ami a gazdaság fejlesztését szolgáló többéves terveken alapul, és az állampárt irányítja. Az első *hároméves terv (1947-1950)* célja az ipar és a mezőgazdaság egyidejű fejlesztése volt, azonban közben a gazdaságpolitika megváltozása jelentős eltolódást eredményezett a *nehézipar (>50%)* javára, míg a könnyűipar és a mezőgazdaság (18%) háttérbe szorult. Ennek oka a közben eldurvuló hidegháború volt, célja pedig a *3. világháborúra készülődés* és az *önellátás* elérése volt *(„a vas és acél országa”)*; ezzel egyidejűleg bevezették az *általános hadkötelezettséget*, a hadsereg fejlesztésére az állami költségvetés 25%-a ment el (megszegve a párizsi békét). Az első *ötéves terv (1950-1954)* már egyértelműen a szovjet modell követésén alapult, a gazdaságpolitikáért felelős *Gerő Ernő* irányításával: aránytalan, irracionális fejlesztések jellemezték, a beruházások 47%-a a nehéziparra ment el. A szükséges vasércet importálták, ipari városok épültek: *Ózd*, *Komló*, *Leninváros (Tiszaújváros)*, *Sztálinváros (Dunaújváros)*. A munkaerőt *munkaversenyekkel*, *élmunkásmozgalom* révén és *békekölcsön* jegyzésével (burkolt további megadóztatás, az ötéves tervhez történő „önkéntes” hozzájárulás) ösztönözték nagyobb teljesítményre. Mindennek eredménye az volt, hogy 1953-ra az ipari termelés az 1938-as 300%-a volt, miközben az életszínvonal alacsony maradt.

A *mezőgazdaságot* a kifosztás, a munkaerő elvonása jellemezte a nehézipar javára. Megkezdődött az *erőszakos kollektivizálás*, a *termelőszövetkezetek* kialakítása. A folyamat lassan haladt a gazdák ellenállása miatt, ezért a kommunisták *kulákellenes kampányt* indítottak, rájuk kenve az ellátás katasztrofális helyzetét. A magángazdálkodó gazdákat elviselhetetlen *adóemelésekkel*, *terménybeszolgáltatásokkal* és *tagosítással* (rossz földcsere) próbálták bekényszeríteni a téeszekbe; ennek hatására rengetegen inkább elhagyták a mezőgazdaságot, ami tovább rontotta annak a helyzetét. Mindennek hatására a mezőgazdaság nem érte el a háború előtti szintet, Magyarországon újra bevezették a *jegyrendszert* (1951). A korszakban hazánk gabona és bor importjára kényszerült.

Az *1953-as reform* keretében *Nagy Imre* ígéretet tett a kollektivizálás leállítására, az ötéves terv beruházásainak felülvizsgálatára, a beszolgáltatások leállítására és az adók csökkentésére. Javult hazánkban az élelmiszerellátás, ami egy olyan állapotot teremtett, amit 1955 után visszasírtak az emberek; ez is az 1956-os forradalom egyik oka.
