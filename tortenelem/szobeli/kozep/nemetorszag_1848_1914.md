*Németország* területén a történelem során több szerveződés, állam is létezett: a *Német-Római Birodalom (962-1806)*, a Rajnai Szövetség (Napóleon alatt) majd a *Német Szövetség = Bund (1815 után) fogta össze a német területeket*, ám nem alakult ki egységes német állam.

*1848-ban forradalmi úton* próbálták ezt elérni, de sikertelenül.

Ezután merült föl a *dinasztikus út* gondolata; két elképzelés is napvilágot látott. A *kisnémet terv* Ausztria kizárásával, a protestáns *Hohenzollern-dinasztia* és *Poroszország* vezetésével (szoros szövetség), míg a *nagynémet terv* a katolikus *Habsburg-dinasztia* és *Ausztria* vezetésével kívánta a német egységet végrehajtani (laza szövetség) melybe a Habsburg birodalom nem német tartományai is beletartoztak volna. Poroszország és Ausztria versengtek az egység-folyamat vezetéséért. Több ok miatt végül a kisnémet terv jutott érvényre, ezek a következők:

1. Egységesebb volt a német gazdaság , hiszen a *Zollverein (Vámszövetség)* 1839-től segítette a gazdaság integrációját. (Ennek Ausztria nem volt része.)
2. 1848 forradalmai után Németország területén hatalmas mértékű gazdasági fejlődés indult, elsősorban a *nehézipar* és a *gépgyártás* területén. Mindennek az élén *Poroszország* járt, mivel itt volt található a térség két legfejlettebb iparvidéke, *Szilézia* és a *Ruhr-vidék*.
3. Rendkívüli ütemű volt a vasútépítés.
4. Modernizált mezőgazdasága volt.
5. Poroszország államformája már alkotmányos monarchia volt, kormánya élére *1862-ben* *Otto von Bismarck*, a *„vaskancellár”* került. Ő a német egységet nem reformok, hanem háború útján látta megvalósíthatónak, ezért a liberális többségű parlament megkerülésével keresztülvitt egy jelentős hadseregreformot (1862): 3 éves általános hadkötelezettséget vezetett be, és a haderőt modern fegyverekkel szerelte fel (pl. a poroszok használtak először hátultöltős, *Dreyser-féle puskát*). Ütőképesebb volt a porosz hadsereg.
6. Ragyogó felkészültségű hadvezetése volt Poroszországnak. (Moltke)

A két nagyhatalom versengése az 1860-as években éleződött ki, amikor 1863-ban Ferenc József a frankfurti birodalmi gyűlésen sikertelenül császárrá akarta választatni magát, majd az 1864-es *Schleswig-Holstein-i konfliktus (1864)* során. Akkor még együtt szálltak harcba a két tartományért Dánia ellen, és közösen meg is nyerték a háborút; az északi *Schleswig* porosz, míg a déli *Holstein* osztrák ellenőrzés alá került. A Habsburgok területcserével (Szilézia) próbálták a helyzetet megoldani (Holstein messze volt), amit persze a poroszok nem hagytak; végül kitört a *porosz-osztrák háború (1866)*.

Poroszország megszerezte Olaszországot szövetségesnek, és területekért cserébe III. Napóleon sem avatkozott be Ausztria oldalán. Ausztria nem számíthatott Oroszország támogatására, elszigetelődött, szövetséges nélkül maradt a háborúban. Az olasz fronton (Custozza) az osztrákok győztek,de a döntő csatára *Königgrätz-Sadowánál* került sor. Itt Poroszország aratott győzelmet.

A *prágai békében (1866)* Bismarck nem diktált túl kemény feltételeket Ausztriának (a kisnémet terv elismerése, hadisarc, Velence átadása Olaszországnak, a Német Szövetség helyén létrejött az Észak-Német Szövetség-Majnától északra), Ausztria nem vesztett területeket. Ezzel elérte, hogy ne legyen a Habsburgoknak revansérzetük, ami később fontos lett. Az Észak-német szövetségben már ekkor érzékelhető volt a porosz túlsúly: az állam államfője a mindenkori porosz uralkodó, mindenkori miniszterelnöke pedig a mindenkori porosz kancellár lett.

Ezután a poroszoknak *Franciaországgal* kellett szembenézniük, akik nem tűrtek meg egy erős német államot a szomszédban, és mindketten igényt tartottak a Rajna menti területekre. Bismarck ügyesen kiprovokált egy francia hadüzenetet *(porosz-francia háború)*, ráadásul nem kellett egyéb ellenfelektől tartania (lásd följebb). A franciák a *Moltke tábornok* által vezette poroszoktól *Sedannál (1870. szeptember 2.)* döntő vereséget szenvedtek, és a poroszok megszállták Párizzsal együtt az ország jelentős részét.

*1871. január 18-án*, a versailles-i palota tükörtermében kikiáltották a *Német Császárságot*, amelyhez ekkor csatlakoztak a délnémet államok is.

Németországhoz csatolták *Elzász-Lotharingiát* is, és 5 milliárd frank hadisarc kifizetéséig fennmaradt a német megszállás Franciaországban.

Mindezen események jelentős csorbát ejtettek a franciák becsületén, amelyet később visszafizettek az első világháború után.

A Német Császárság *szövetségi állam* és *alkotmányos monarchia* volt. Császára a mindenkori porosz király *(I. Vilmos, 1871-1888)*, a mindenkori szövetségi kancellár pedig a mindenkori porosz kancellár lett (Bismarck 1871-1890).

A törvényjavaslatok és a költségvetés jóváhagyása a *Reichstag (birodalmi gyűlés)* jogköre - törvényhozó testület.

A szövetségi tanácsot (Bundesrat) a szövetségi államok küldöttei alkották. Hatásköre a közös ügyekre (hadügy, külügy, pénzügy) terjedt ki.

A végrehajtóhatalmat a kormány gyakorolja, vezetője a kancellár, a külügyek teljhatalmú irányítója.

A közigazgatás, oktatás, egészségügy, stb. területén megvolt a tartományok *szuverenitása*, de az intézményrendszerben erős volt a porosz túlsúly, ami okozott konfliktust (pl. a bajorok).

A választójogot általános titkos szavazati jog jellemezte.

Az állam meghirdette a *kultúrharcot*, visszaszorította a katolikus egyház világi befolyását. (iskolák, házasság)

Itt jött létre Európa első teljeskörű TB-rendszere is (1889).

Otto von Bismarck monarchista volt, a császár érdekeit tartotta szem előtt; abszolút meghatározó szerepe volt a német kül- és belpolitikában. Külpolitikáját *kontinentális politika* jellemezte, a fő ellenfelének Franciaországot tartotta *(revans)*, lemondott a gyarmati terjeszkedésről. A franciák elszigetelése érdekében elérte a *konzervatív szövetség (3 császár szövetsége, 1873)* létrehozását *Németország*, *Oroszország* és az új állam, az *Osztrák-Magyar Monarchia* között. Laza diplomáciai szövetség volt, amelyet azonban a *dinasztikus szolidaritás*, a nem létező (vagy korlátozott) parlamentarizmus és a *Lengyelország* feletti közös uralom is összetartott. A szövetség azonban a *Balkánon* megbukott, hiszen a gyengülő Oszmán Birodalom által hagyott *hatalmi űrt* be akarta tölteni a cári Oroszország, evvel viszont fenyegette a Monarchia biztonságát. Az *1877-78-as orosz-török háború* után Oroszország jelentős befolyásra tett szert a Balkánon, és ezért a Monarchia és Nagy-Britannia (a tengerszorosok ellenőrzése miatt) felülvizsgálta a *San Stefanói békét*. Összehívták a *berlini kongresszust (1878)*, amely visszaszorította a térségben Oroszországot, a törökök jelentős területeket tarthattak meg. Elfoglalhatták viszont *Besszarábiát*, és a Monarchia *okkupálta Boszniát*. Ennek ellenére a konzervatív szövetség felbomlott, a Monarchia és Oroszország hatalmi érdekellentétei miatt.

Viszont a német-magyar együttműködés a kongresszus után erősödött, és a két állam megkötötte a *kettős szövetséget (1879)*. Ez egy védelmi megállapodás volt, mely kimondta, hogy ha bármelyik felet támadás érné, a másik támogatja őt haderejével (ez elsősorban az orosz fenyegetés ellen irányult). A szövetségbe hamarosan bevonták *Olaszországot (hármas szövetség, 1882)*, majd Romániát is *(négyes szövetség, 1883)*. Ennek hatására az oroszok a németek legnagyobb ellenfelével, a franciákkal szövetséget kötöttek *(1893)*. Anglia és Franciaország elhatárolták észak-afrikai gyarmati érdekeiket, létrehozták az *entente cordiale-t (1904)*. Végül az oroszok az angolokkal is megállapodtak *(1907)*, elhatárolták Afganisztán és Irán térségében gyarmati érdekeiket. Az angolok, franciák és oroszok közötti szövetségi rendszert *Antantnak* nevezzük, és az 1. világháborúban ellenfeleik a kettős szövetség tagjai, a *központi hatalmak* voltak.

Bismarckot 1890-ben I. Vilmos fia, *II. Vilmos császár (1888-1918)* menesztette. Az új korszak az *imperializmus* kora: külpolitikája megváltozott, tőkés üzleti körök nyomására Németország belépett a gyarmati versenybe (*Togo*, *Kamerun*, *DNY-Afrika*, *DK-Afrika*), ezzel kivívva Anglia ellenszenvét. Meg akarta törni a franciák észak-afrikai vezető szerepét, ezzel két *marokkói válságot* okozva *(1905, 1911)*. Anglia azonban az Antant miatt kitartott a franciák mellett, ezért II. Vilmos terve nem sikerült. Ráadásul a Közel-Keleten is megjelentek a németek *(Berlin-Bagdad vasút, jeruzsálemi zarándoklat, 1898)*, tovább sértve az angol érdekeket.

Németország a századfordulón komoly *fegyverkezésbe* kezdett mind szárazföldön, mind tengeren. Kidolgozták a villámháborús tervüket *(Schlieffen-terv)* Franciaország lerohanására, eközben a franciák a szárazföldi hadseregüket erősítették, míg az angolok korszerű flottát fegyvereztek fel. Mikor a Monarchia hadat üzent Szerbiának *(1914. július 28.)*, Németország nemsokára belépett oldalukon az 1. világháborúba.
