Magyarország a korszakban *periféria-ország* volt, ezért később érte el az ipari forradalom. Ennek társadalmi következményei, hogy még feudális hagyományokat követő mellett élő rétegek mellett már megjelentek a polgárosult rétegek is *(torlódott társadalom)*.

A feudális rétegek közül a legbefolyásosabb a *nagybirtokos réteg* volt, akik kb. 2000 családnyian voltak, és legalább 1000 holdnyi földdel rendelkeztek. Az *arisztokrácia* nagybirtokaikon tőkés nagyüzemeket működtettek, és jelentős beruházásokat, üzleteket bonyolítottak le. Ezen kívül az állami vezető pozíciókat is ők töltötték be. Hogy földjüket megóvják a felaprózódástól, elveszéstől, *hitbizományokat* alapíthattak, amivel kivonták birtokaikat a birtokforgalomból. Életmódjuk meghatározó volt a nagypolgárság számára is. Az *úri ezerholdasok* rétege irányította az országos politikát: miniszteri, államtitkári pozíciókat töltöttek be.

A *dzsentri (gentry)* a jómódú középbirtokosi réteg, akik büszkék anyagi pozíciójukra; 200-1000 holdnyi földterülettel rendelkeztek. A reformkor derékhada voltak, mert reménykedtek a felemelkedésben; helyzetük a korszakban is egyre romlott, ami ellentmondásban állt úri szokásaikkal, amik viszont a látszat fenntartásához kellettek. A jobbágyfelszabadítás *(úrbéri pátens, 1853)* sem segített rajtuk. Tömeges birtokvesztéseik miatt főleg a megyei apparátus fontos, illetve a városi hivatali pozíciókat töltötték be.

A feudális rétegek alját a tömeges *parasztság* képezte, akik egyre nehezebb helyzetben voltak a nagybirtokrendszer és a földaprózódás miatt. Hierarchia szerint több csoportra oszlottak:

 - *gazdagparasztság* (50-200 hold = 1,5%-a a paraszti gazdaságoknak): a falu irányítói, földjeiket főleg bérmunkásokkal műveltették
 - *középparasztság* (11-40 hold = 20%): maguk művelték földjüket, de még meg tudtak élni.
 - *szegényparasztság* (5-10 hold): nem tud megélni földjéből, ezért bérmunkára kényszerült. Birtokukat nehezen tudták gyarapítani a nagybirtokrendszer miatt, de főleg a középbirtokosok rovására.
 - *agrárproletárok* (<5 hold): Megélhetésüket munkavállalással oldják meg. Főleg mezőgazdasági bérmunkások, *kubikosok* (Duna-szabályozás: a 90-es évek végére megszűnik mint lehetőség), napszámosok (pl. aratásban, szüretnél segédkeznek), mezőgazdasági cselédek. Helyzetük közel reménytelen, életük munkaadójuktól függ. Ezért az országban a 90-es években több *agrárszocialista mozgalom* (pl. aratósztrájkok) bontakozott ki, amiket azonban az állam nem tűrt meg, ezért levert (Viharsarok).

Látható tehát hogy a parasztság elkeserítő helyzetét az aránytalan nagybirtokrendszer okozta; pl. a földek 54%-a 5 holdnál kisebb volt. Ebből következően kevés volt a fizetőképes kereslet Magyarországon, ami hátráltatta az ipari termelést.

A szűk *nagypolgári réteg* (50 család) elzárkózott, a politizálást átengedték a nagybirtokosoknak. Kapcsolataik révén így is tudták érdekeiket érvényesíteni. Életvitelük szempontjából az arisztokrácia volt a minta, a legtöbben Budapesten éltek (pl. Weiss család, Hatvany-Deutsch család).

Az *úri középosztály* a klasszikus városi polgári réteg, Magyarországon a városokba vándorolt értelmiségiek és a német polgárság egybeolvadásából alakult ki. Ide tartoztak a dzsentriből lecsúszott értelmiségiek is, ezért is próbált minden eszközzel az úri középosztály igazodni a dzsentri életmódjához (pl. 3 szobás lakás, cselédség, rendszeres húsfogyasztás). Másrészt keveredett benne a dzsentri és a polgárság mentalitása. A középosztály Magyarországon *alulról zárt* (ellentétben a Nyugattal), az alsóbb rétegeknek nincs mód felemelkedésre.

A *kispolgárság* kritériuma az önálló megélhetés és a tisztességes fizetés volt (egyéb: 2 szobás lakás). Elkülönültek a középpolgárságtól, ide tartoztak a régi céhes kisiparosok, az alacsonyabb rendű állami hivatalnokok és a szakképzett munkások is.

A *munkásság* a korszakban megjelenő társadalmi réteg hazánkban (5%), főleg a Lajtántúlról bevándorolt munkások adták; számuk rohamosan növekedett, a világháború elejére már elérte az 1 millió főt. Erősen differenciált réteg a szakképzettség szerint, a szakképzett munkások bére jelentősen magasabb volt, mint a szakképzetleneké. Szervezkedéseiket, mozgalmaikat tolerálta az állam (mert nem volt tömeges, mint a parasztságé), így alakult meg a *Magyarországi Általános Munkáspárt (1868)* és a *Magyarországi Szociáldemokrata Párt (1890)*.
