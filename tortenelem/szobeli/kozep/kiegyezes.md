Az *1848-49-es szabadságharc* leverését véres megtorlás követte *(Haynau)*. Ezután a Habsburg kormányzat büntetésből visszaállt az abszolutisztikus kormányzáshoz, ezt hívjuk a *neoabszolutizmus korszakának (1850-1861)*, vagy a belügyminisztere után *Bach-korszaknak*. A régi magyar politikai elit teljes depresszióba került *(nemzethalál)*, sokan nyíltan lázadtak a birodalom ellen. A másik fajta mozgalom a *passzív ellenállás* volt; vezéralakja *Deák Ferenc* volt, aki éles kormánybírálatával és azzal, hogy nem vállalt hivatalt, példát mutatott. Továbbá az ellenállók megtagadták az adót, az együttműködést; Magyarország alkotmányos különállását szerették volna biztosítani, aminek alapját az *áprilisi törvényekben* látták.

Az *1850-es évek végére* azonban egy sor kül- és belpolitikai tényező arra késztette Ferenc Józsefet, hogy feladja a neoabszolutizmust *(1859)*, és menessze Bachot. A Habsburg Birodalom elvesztette *Oroszország* barátságát a krími háború után, ráadásul *Olaszországtól* súlyos vereséget szenvedett *(1859)*, elveszítette *Lombardiát*. Ráadásul a magyarországi megszálló hatalom (és ellenállás: pl. be nem fizetett adók kiesése) fenntartása rendkívül költséges volt, a Habsburg Birodalmat *államcsőd* fenyegette. A magyarság mindezek hatására ébredezni kezdett, az ország a lázadás szélére került; *1860. március 15-én* csendes tüntetés zajlott Magyarországon. A nemzetiségek is közeledtek a magyar politikai elithez, mivel az *oktrojált alkotmány* csalódást okozott nekik. Lassan megbukott a hagyományos „1 politikai nemzet” felfogás: Kossuth kidolgozta a *Duna Konföderáció (1862)* tervezetét, amely egy föderatív, stabil középhatalmat kívánt létrehozni a Duna medencéjében.

Mindezek hatására tehát Ferenc József reformokat ígért, és ki is adta az *októberi diplomát (1860. október 20.)*, amelyben jelentős szerepe volt a magyar konzervatív arisztokráciának (pl. *Apponyi Albert*). A birodalmat *föderatív* alapokra kívánta helyezni, *tartománygyűléseket* (köztük a magyar országgyűlést is) hívott össze; a magyar országgyűlés jogkörét azonban erősen korlátozta 1848-hoz képest (igazságügy, belügy). Tovább menve, kiadta a *februári pátenst (1861. február)*, amely a tartománygyűléseket tovább korlátozta, föléjük pedig egy *birodalmi gyűlést* *(centralizáció: Reichstag)* helyezett. Ugyan a *343* fős gyűlésben a magyaroknak biztosított *85* hely alulértékelte az ország népességét, a februári pátens tekinthető az uralkodó első közeledési lépésének. Az 1849 óta első, *1861-es országgyűlésen* a résztvevők elfogadhatatlannak ítélték meg a februári pátenst, a kifejezés módjában nem értettek egyet, két pártra oszlottak:

 - *Felirati Párt*: A tagjai *felirat* formájában, Ferenc Józsefet elismerve uralkodónak (1848-as alapokra támaszkodva), tárgyalási szándékot kifejezve kívánták elutasítani a februári pátenst. Vezetője *Deák Ferenc*.
 - *Határozati Párt*: Tagjai *határozat* formájában, Ferenc Józsefet elutasítva (1849-es alapokra támaszkodva), radikálisabb módon kívánták elutasítani a februári pátenst. Vezetője *Teleki László*.

Az országgyűlés végül (a szavazás előtti éjszakán Teleki öngyilkos lett) *1861. május 7-én* megszavazta a feliratot (csekély győzelemmel), aminek hatására Ferenc József feloszlatta az országgyűlést, és visszatért a neoabszolutizmushoz: ezt nevezzük *provizóriumnak* (*1861-65*, Schmerling vezetésével). Ezen állapot azonban már jóval puhább volt a Bach-korszaknál: visszaállították Magyarország területi egységét, megszüntették az 5 kerületet. Viszont még mindig fennálltak a két fél közeledéseinek okai: a magyar nemesség belefáradt és így feladta a passzív ellenállást (tönkrementek abban, hogy nem vállaltak hivatalokat), ráadásul a Habsburg Birodalom reményei a *nagynémet terv* végrehajtásában egyre csak csökkentek. Ebben a helyzetben a hazai kulcsfigura, Deák Ferenc rájött arra, hogy az alkotmányosság nem oldható meg az 1848-as perszonáluniós elképzelésekkel, és kiadta a híres *húsvéti cikket (1865. április)*. *A Pragmatica Sanctiora hivatkozva (egy és oszthatatlan) kijelentette, hogy a magyar fél hajlandó lemondani a közös ügyekről.* Megnyugtatta a kormányt, hogy a magyarok lemondtak a perszonáluniós elképzeléseikről.

Válaszképpen Ferenc József összehívta az *1865-ös országgyűlést*, amelynek célja a kiegyezés előkészítése volt. Eközben kitört a *porosz-osztrák háború (1866)*, és mikor Ausztria vereséget szenvedett, Deák visszatartotta az országgyűlést a feltételek szigorításától. Ennek köszönhetően megmaradt a császár bizalma, a tárgyalások felgyorsultak. Ferenc József *1867. februárjában* kinevezte *Andrássy Gyulát miniszterelnöknek*, és visszaállította a megyei önkormányzatokat. Ennek hatására Ferenc Józsefet *1867. június 7-én* a Mátyás-templomban *magyar királlyá koronázták*.

*Az 1867-es 12. törvénycikk tartalmazta a politikai kiegyezést. Értelmében létrejött egy dualista (kétközpontú) állam, az Osztrák-Magyar Monarchia, amelynek államformája alkotmányos monarchia. A két központ (Buda és Bécs) egyenrangú egymással. Részei Ausztria (Lajtántúl + Galícia + Bukovina + Dalmácia) és Magyarország (alap + Erdély + Horvátország), amelyek egyenrangúak egymással. A két részt az uralkodó (Ferenc József) személye tartotta össze, aki Ausztriában császár, Magyarországon király (Kaiser und König), és akinek az irányítása alatt a hadsereg állt. Az Osztrák-Magyar Monarchia az I. világháború végéig állt fönn, ezt az időszakot (1867-1918) a dualizmus korszakának nevezzük.*

A *törvényhozást* mindkét birodalom félben egy kétházas testület; a *magyar országgyűlés (Pest)* és a *birodalmi gyűlés (Reichstag, Bécs)* végezte. A közös ügyeken túl teljes önállósággal rendelkeztek mindkét fél előnyére. A *végrehajtás* a két *felelős kormány* kezében volt, élükön a *2 miniszterelnökkel*. Minden tárcának *2 minisztere* volt, kivéve a közös ügyeket, amiknek a 2 miniszteren kívül volt egy *közös miniszterük* is. A középszintű végrehajtás Magyarországon a *megye*, Ausztriában a *tartományok* kezében volt.

A *közös ügyek (külügy, hadügy, pénzügy)* intézésére *közös minisztériumokat* hoztak létre, amelyek Bécsben működtek a közös miniszterek vezetésével. Az ő alkotmányos ellenőrzésüket a két fél részéről kiküldött, külön tanácskozó, *60-60 fős delegációk* végezték. Ugyan lényeges, hogy a kiegyezés révén *visszaállt Magyarország alkotmányossága*, a rendszer teljes alkotmányossága nem volt kielégítően megoldva. Az uralkodó kezében lévő hadsereget az országgyűlések csak korlátozottan tudták befolyásolni *(adó- és újonclétszám megszavazása)*, és *előszentesítési joga* volt (törvényjavaslat az országgyűléshez csak uralkodói jóváhagyás után kerülhetett). Ezen kívül a dualista államszervezet *merev* volt, jelentős változtatásokat nem lehetett rajta végrehajtani, mert megbomlott volna a két birodalom fél egyensúlya.

A két fél *10 év* időtartamra (utána a dualizmus korában mindig megújították) *gazdasági kiegyezést* is kötött. A birodalom *egységes piacának* érdekében *vámuniót* és *közös jegybankot* hoztak létre. Egységesítették a *súly-és mértékrendszert*, összehangolták a közlekedési szabályokat; Mindezen intézkedések hatására megvalósult a tőke és a munkaerő szabad áramlása a birodalmon belül.

A *kvótát* (hozzájárulás a közös ügyek finanszírozásához) Magyarország részére *30%-ban* Ausztria részére *70%-ban* állapították meg. Az *államadósságból* Magyarország is vállalt részt (méltányosságból).

A kiegyezést többen többféleképpen értékelték. Legnagyobb pozitívuma, hogy visszaállt Magyarország alkotmányossága, és jelentős belpolitikai önállósággal rendelkezett. Reális kompromisszum volt: jobbat nehezen tudtunk volna elérni, és ezt a magyar politikai elit is tudta.

Viszont többen elítélték a kiegyezést; *Kossuth* a nyílt *Cassandra-levélben* (amit Deákhoz intézett) abban figyelmeztette Magyarországot, hogy *jogvisszaszerzés helyett jogvisszaadás* történt, és a hadsereg uralkodói irányítása által Magyarország elvesztette maradék önállóságát is.

A nemzetiségek természetesen nem nézték jó szemmel a kiegyezést. Többen (pl. a csehek és a horvátok) *trialista* államszervezetet kívántak létrehozni; végül az 1867-es kiegyezést a *horvát-magyar kiegyezés (1868)* egészítette ki.
