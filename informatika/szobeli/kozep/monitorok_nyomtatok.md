<p><b>Periféria:</b> a számítógép központi egységéhez kívülről csatlakoztatható eszközök, az adatok ki- és bevitelét, illetve megjelenítését szolgálják. Három csoportjuk van: bemeneti egységek (input), kimeneti egységek (output), ki- és bemeneti egységek. </p>
<p><b>Output egységek:</b> a számítógépbe bevitt adatokat ezek segítségével tekinthetjük meg, kizárólag az adatok megjelenítését szolgálják. Legfontosabbak a monitor és a nyomtató, de létezik még rajzgép is.</p>
<h2> 1. Monitorok:</h2>
<p>A számítógép fő kimeneti egysége. A monitoron megjelenő képet képpontok (pixelek – picture element) alkotják, ezek sűrűségétől és méretétől függ a monitor minősége. VGA, DVI vagy HDMI kábel köti össze a számítógéppel (videokártyával).
Kezdetben a monitorok fekete-fehérek vagy fekete-zöldek (monokróm) voltak, később már 16, illetve 256 féle szín megjelenítésére is képesek voltak. VGA szabványtól kezdődően jelentek meg a színes monitorok.</p>
<p><b>Két üzemmódban történhet a megjelenítés:</b>
<ul>
<li>szöveges üzemmód: az első monitorok ilyenek voltak, csak karaktereket lehet rajtuk megjeleníteni
<li>grafikus üzemmód: nem csak karakterek megjelenítésére képes, a teljes képernyőt betölti a grafikus felület, külön kezeli a képpontokat – ez az elterjedt
</ul>
<p>A mai op. rendszerek általában grafikus megjelenítésűek. Linux op. rendszer esetén a szöveges és a grafikus üzemmód árhuzamosan vesz részt. </p>
<p><b>Három fő fajtája a monitoroknak:</b>
<ul>
<li><u>CRT (Cathode Ray Tube):</u> katódsugárcsöves monitorok (mint a régi tv). A képcső hátuljában elhelyezett elektronágyú elektronsugarakat lövell ki a képcső elejére, melyet foszfor alapú réteg fed. Számos erős mágnes téríti el az elektronsugarakat, így azok a képcső elejének különböző részeit találják el. Ha az elektronnyaláb eléri a képcső elülső részét, a foszforborításba ütközik, felvillan majd elhalványul (tehát ha elég gyorsan követik egymást, a pont nem halványul el). Balról jobbra halad, egy másodperc alatt többször is frissíti a képpontokat.
<li><u>LCD/TFT:</u> Az LCD folyadékkristályos képernyő, az első ilyen monitor a 60-as években jelent meg. Alapja a folyadékkristály átlátszóságának változása elektromos tér hatására. A gyártás tökéletlensége miatt előfordulhatnak „beragadt” képpontok, ez a pixelhiba. A TFT az LCD technika továbbfejlesztése, jobb minőségű képet eredményez, grafikus munkákhoz ajánlják, sok azonban a selejtes kijelző.
<li><u>PDP (Plazma Display Panel):</u> plazmakijelző, működése azon alapul, hogy két üveglap közé ionizált neon- vagy argongázt zárnak, melyek mozgó elektronok hazására fényt bocsájtanak ki. Előnye a nagy képátló, hátránya a magas ár.
</ul></p>
<p><b>A monitorok főbb paraméterei:</b>
<ul>
<li> <u>megjelenítő típusa:</u> LCD, CRT, stb.
<li> <u>képátló:</u> a kijelző egyik sarkától a szemközti sarkáig terjedő távolság, inchben mérik
<li> <u>képarány:</u> a kijelző oldalhosszúságainak aránya, általában 4:3 vagy 16:9
<li> <u>kontraszt:</u> a részletgazdagságot jellemző tulajdonság, értéke a legfényesebb és a legsötétebb pixel fényerejének hányadosa
<li> <u>válaszidő:</u> LCD monitorok jellemzője, ezredmásodpercben mérik. Az az idő, ami alatt egy képpont fényereje megváltozik, 12ms-től lassú válaszidőről beszélhetünk
<li> <u>fényerő:</u> a kijelző fényessége, pl: 250 cd/m2
<li> <u>felbontás:</u> a pixelek darabszáma, pl: 1920x1080, 1366x768, 1024x768, 640x480, stb
<li> <u>megjelenő színek száma:</u> megjeleníthető színárnyalatok száma, általában 16,7 millió
<li> <u>látószög:</u> megadja, hogy milyen szögből látható a kijelzőn megjelenő információ
<li> <u>frekvencia:</u> megadja, hogy másodpercenként hányszor frissülnek a képpontok, Hertzben mérik, 60-130 hertz az átlag, kb. 65-70Hz felett nem érzékelhető a vibrálás
</ul>
<h2> 2.	Nyomtatók:</h2>
<p>Legegyszerűbb eszköz arra, hogy munkánkat papíron is viszontláthassuk.
A nyomtatott kép minőségét az egységnyi nyomtatási területre eső képpontok maximális száma, azaz a DPI határozza meg. Jó minőségű nyomtatásról 300 dpi felett beszélhetünk. A nyomtatott szövegben az egy coll területen elhelyezkeső karakterek száma a CPI. A nyomtatási sebesség a CPS (karakter/másodperc) vagy lap/perc mértékegységgel mérhetjük.</p>
<p><b>Fajtái:</b>
<ul>
<li><u>Gömbfejes és margarétafejes nyomtatók:</u> gyári fejen lévő fix karakterkészletet tudják alkalmazni, mint az írógépek. Lassan, de viszonylag szépen nyomtatnak.
<li><u>Láncos, írókorongos, íróhengeres nyomtatók:</u> egyszerre egy egész sort nyomtatnak (sornyomtatók)
<li><u>Mátrixnyomtatók:</u> az írógép továbbfejlesztett változata, legrégebbi nyomtatótípus. Az írásjelek képét az írófejben elhelyezkedő tűk segítségével pontokból alakítja ki. A tűk mágneses tér hatására mozdulnak ki, rugó húzza vissza őket a helyükre. Előnye, hogy indigós papírra egyetlen nyomtatási menetben több példányban is nyomtathatunk. Hátránya, hogy nem alkalmas képek nyomtatására.
<li><u>Tintasugaras nyomtatók:</u> otthoni felhasználók körében a legelterjedtebb. Nyomtatvány szintű íráskép, akár foto-realisztikus fénykép nyomtatása. Nyomtatáskor egy kisméretű tintaágyú mikroszkopikus méretű tintacseppeket lő a papírra, egy karaktert sokkal több pontból alakítanak ki, mint a mátrixnyomatók, működésük csendes.
<li><u>Lézernyomtatók:</u> működési elve a fénymásolóéhoz hasonló. Egy fényérzékeny anyaggal bevont, elektromosan feltöltött hengerre lézer rajzolja fel a nyomtatandó képet, mikor ez érintkezésbe kerül a festékport tartalmazó rekesszel, az elektromos töltés miatt az rátapad. Gördítéssel kerül a festék a papírra, majd beégetéssel rögzül.
</ul>
