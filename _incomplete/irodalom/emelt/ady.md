3. A lírai nyelv sajátosságai Ady Endre A halottak élén című kötetében

Életrajzi emlékeztető
1877-ben született Érdmindszenten (Románia), itt végezte az elemi iskolát. Birtokos családból származik, de paraszti sorban éltek. Öccse Ond vezér nevéből eredeztette családnevüket. Egy darabig a debreceni jogi egyetemre járt. 1899-től a Debrecen c. folyóirat, 1901-től a Nagyváradi napló szerkesztője lett. Éjszakai életvitele miatt szifiliszes lett – „Mihályi Rozália csókja”.1904-ben egy évet töltött Párizsban Diósy Ödönné Brüll Adéllal (Léda). Itt ismerkedett meg a francia szimbolizmussal és legfőképp Magyarország nyugathoz mért elmaradottságával. 1906-ban jelent meg első verseskötete Új versek címmel. 1908-tól a Nyugat első nagy nemzedékének tagja, haláláig itt alkotott. 1915-ben házasodott újra Boncza Bertával (Csinszka).Utolsó kötete „A halottak élén” 1918-ban jelent meg és 1919-ben halt meg.

„Ady fölébe került az életnek, olyan teljesen, mint kevesen mások, érzi fájdalmát, kétségét, dühét, egész boldogtalan díszharmóniáját…megértette, hogy úgyis hiába, a fátum sínjein megy tovább eleve- elrendeltetés szerint minden, vak sors vezeti az embert ködös útján feltartóztathatatlanul. Olyan világfölötti szomorúság van az érzéseiben, az emberfajtának, amelynek tehetetlenségét, kiszolgáltatottságát és ostobaságát teljes világossággal látja, olyan szánalmas szeretete, a pusztulásnak rohanó, züllő magyar faj tragédiájának olyan átérzése, amelytől mostani versei sokkal mélyebb emberi veleérzéssel telnek meg, mint heves gesztusú, jajgatva síró fiatalkori lírája. Ő a halottak élére állott, azzal vállalt közösséget, ami a háborúban szenvedés, gyötrő nyavalya, pusztulás és halál. A reménytelen bánat filozófiájában való meghiggadás Ady formáit is teljesen kiegyenlítve. Most már eltűnt belőle minden, ami egykor póz és modorosság volt.”
  Schöplin Aladár
Életrajzi emlékeztető
1877-ben született Érdmindszenten (Románia), itt végezte az elemi iskolát. Birtokos családból származik, de paraszti sorban éltek. Öccse Ond vezér nevéből eredeztette családnevüket. Egy darabig a debreceni jogi egyetemre járt. 1899-től a Debrecen c. folyóirat, 1901-től a Nagyváradi napló szerkesztője lett. Éjszakai életvitele miatt szifiliszes lett – „Mihályi Rozália csókja”.1904-ben egy évet töltött Párizsban Diósy Ödönné Brüll Adéllal (Léda). Itt ismerkedett meg a francia szimbolizmussal és legfőképp Magyarország nyugathoz mért elmaradottságával. 1906-ban jelent meg első verseskötete Új versek címmel. 1908-tól a Nyugat első nagy nemzedékének tagja, haláláig itt alkotott. 1915-ben házasodott újra Boncza Bertával (Csinszka).Utolsó kötete „A halottak élén” 1918-ban jelent meg és 1919-ben halt meg.

Reflektálás a bevezető idézetre
Schöplin Aladár a Nyugat elismert kritikusaként jól ismerte Adyt, költészetét, tehetségét elismerte, de nem riadt vissza a komoly szakmai bírálattól sem. Az idézett gondolatokban összefoglalja az Ady életében megjelent utolsó kötet, A halottak élén különlegességét. Feleletemben szeretnék kitérni ennek legfontosabb jellemzőire.

Feleletvázlat
Legelőször a kötetben megjelent versek megírásának körülményeiről szeretnék beszámolni. Ezután a kötet szerkesztési elvéről, a benne található ciklusokról fogok beszélni, majd pedig a lírai nyelv általános jellemzéséről. Néhány vers kapcsán részletesen kitérnék Ady utolsó korszakának jellemzésére. Feleletem végén újra visszatérek a mottóban felvetett gondolatok összegző jellegére és egy memoritert is elszavalnék.




A kötet keletkezésének körülményei
Ady 1915-ben nem jelentetett meg verses kötetet, 1916-tól romló egészségügyi állapota miatt egyre kevesebbet ír. Ady 1918-as, A halottak élén c. kötete az utolsó, amely még életében megjelenhetett. A kötet megtartja tipikus költői jegyeit; a tipikus háromszavas címadást, a köznevek tulajdonnevesítését és a ciklusokba rendezettséget. E reprezentatív válogatás a háború alatt írt kb. 250 verséből 125 költeményt tartalmaz. Első ciklusának versei a háború emberromboló, értékpusztító voltáról szólnak, és a múlthoz, az értékekhez ragaszkodás gesztusát helyezik előtérbe. A kötet záró ciklusában az első ciklus ellenpontjaként kapnak helyet a viszonylagos béke, a nyugalom és a boldogság tapasztalatát megszólaltató Csinszka-versek.
1.  Ember az embertelenségben 5. A megnőtt élet
2.  Mag hó alatt  6. Ésaiás könyvének margójára
3.  Az eltévedt lovas 7. Ceruza-sorok Petrarca könyvén
4.  A halottak élén 8. Tovább a hajóval
  9.  Vallomás a szerelemről
 A tematikai és lírai nyelv általános jellemzői
Az életművet lezáró pályaszakaszban meghatározó tapasztalatként jelenik meg- ahogy Schöplin Aladár is utal rá- a háború élménye, ami minden más viszonyt, életet, halált, szerelmet, Istent, magyarságot áthat.  A kötetbe válogatott versek témája is ugyan ez. A korábban megszokott harcos, perlekedő, dacos kiállás azonban jelentősen megváltozik. Sokkal inkább jellemző az újragondolás, a féltés, a belső beszéd.
E pályaszakaszban még inkább felerősödik a hagyományokhoz való kötődés, ami egyrészt a történelmi archaizáló nyelv gyakori használatában, másrészt biblikus-apokaliptikus hang felerősödésében nyilvánul meg. Az előbbire példa a kuruc költészet, a históriás énekhagyomány, vagy egyszerűen a népdalok, népmesék világának felidézése stílusban, formában, nyelvhasználatban.
A biblikus apokaliptikus képek és a nyelv elsősorban a háborús és magyarság versekben idéződnek fel. A bibliai szövegek versformáját imitálja a kötetlen versforma, a prózavers is. A szöveg ritmusát itt is a nagyobb nyelvi egységek alakítják, a Bibliából ismert gondolatritmus, mondatpárhuzam, valamint a sor eleji ismétlés: anafora, illetve a figura etymologica: szótőismétlés.
Ezen felül szembetűnő stiláris változás, hogy a köznyelv beépül a versnyelvbe, ugyanakkor gyakran telítődik expresszionista jegyekkel. Expresszionista vonások pl. a töredezett beszéd, a felkiáltások, indulatszavak. A mondatszerkesztés változását többek közt a szaggatottság, a töredékesség, a kihagyásos szerkezet, vagy a terhelően sok ismétlés jelzik.

A kötet bevezető, Emlékezés egy nyár-éjszakára c. versét Ady 1917-ben írta meg. Egyfajta emlékként jeleníti meg nekünk a fiktív énje segítségével a háború kitörésének rémületes, első éjszakáját. A refrénszerűen visszatérő „különös” szó a mű kulcsszavának mondható. „Különös, különös nyár-éjszaka volt”. Pánikot, katasztrófaélményt közöl a vers, a végzetes fordulat élményét. Felborult az élet eddigi szokásos rendje, minden a visszájára fordult. A költemény a tetőponton, az apokalipszis angyalának látomásával indul. „Valamely elhagyott Isten Életre kap s halálba visz.” Ez a biblikus rájátszás a pusztulást hívja elő. A befejező részben az egyén kerül a középpontba, aki képtelen megszabadulni az átélt borzalmaktól, és aki a világot megrengető rettenetes éjszaka emlékeinek hatása alatt áll. A halál közelébe sodródva, reménytelenül, mégis az utolsó ítélet Istenére várva csak emlékezni tud. „ S Isten-várón emlékezem.” Ami saját magamat megfogta a versben az két ellentét bemutatása, mely részleteket szeretném elmondani. Ezek az „álmomban élő volt a holt” és a „S Mári szolgálónk, a néma, hars nótát dalolt.” Apokaliptikus képek sokasága jelenik meg az értelmetlen, egész emberiséget fenyegető öldöklés, a háború metaforái. A háborús években átértékelődött a közelmúlt, minden tegnappá vált, amikor még lehetett hinni a jövőben. A holnap hősének most a „tegnap hív tanújaként” az emberiség kincseit kell, hogy átmentse. Ady az első pillanattól kezdve szembe fordult a háborúval, gyűlölte a vérrontást, minden szava tiltakozás a háború ellen. A nemzetostorozó hangot most a szánalom és a részvét váltotta fel.



Cikluscímként is megjelenő, Ember az embertelenségben c. verse személyes élményen alapuló fájdalmat fogalmaz meg, amit az Erdélybe betörő román csapatok elől menekülő katonák láttán fogalmaz meg. Ady megszokott szimbolista tulajdonnevesítése csak a „Föld” és a „Téboly” szavakban figyelhető meg, ezzel hangsúlyozza a háború hatását az emberre. Az első négy sor megismétlése és az erőszakot kifejező szavak – mint pl. a zúz, nyúz – használata félelmet kelt és a művet rapszodikussá teszi, ennek kifejezője a versszakok hosszának és a rímeknek a szabálytalansága is. A külvilág eltűnik és csak az egyén fájdalmát és bénultságát érezzük. Ady az első versszakban a metonímia eszközével él, ami névátvitelt, névcserét jelent. Azzal, hogy az ember egészét, egységét darabokra szedi, a lélek összetörtségére is utal. Az aki vonatkozó névmás használata az archaizálás eszköze a műben, amivel a múlt értékeire irányítja a figyelmet. A halott – holt – erőtársítással az életbe való visszatérést sürgeti, az embertelenséggel való szembefordulásra buzdít. Így a mélypontról egyfajta reményhez juttatja el az olvasót a vers alatt.
Bár mint már elmondtam nem a szerelemmel kapcsolatos versek adják a kötet nagy és kiemelkedő részét, nem tisztem kihagyni a Csinszka versek számomra legkedvesebb darabját, az Őrizem a szemedet.
A kötet utolsó szerkezeti egységében találhatók az ilyen témájú versek, melyek a Léda szerelem által ihletett versek szöges ellentétei, így kiegyensúlyozott, gyöngéd szerelem képeit tüntetik fel. A vad háborúban ez a szerelem volt a menedék a betegeskedő költő számára. A vers a költő féltő szerelmi vallomása, nem a szerelmi szenvedély, hanem a társra találás öröme és az otthon békéje jelenik meg benne. A letisztult szerelmi érzés egyszerű nyelvi kifejezésmódot hív életre, a vers szóanyagában, képeiben és nyelvtanában is a köznapi beszédhez közelít. A vers a népdalok egyszerűségét utánozza, ismétlések, a keresztrímek és a hangsúlyos verselés együttesen adják a vers megkapó szépségét. A költői elemek gyöngédséget, ragaszkodást, harmóniát fejeznek ki. Az egyén és a világ sorsa bizonytalan és kiszámíthatatlan, mégis az élet felborult rendjével szembeszegül a harmónia és a boldogság akarása.
Emlékezzünk vissza a feleletemben felvetett gondolatokra. Adyt bár hamarább érte el a halál, de költeményeivel, hátrahagyott verseivel maradandót alkotott a magyar nép számára. A magyar irodalom egyik kimagasló alakjáról beszélhetünk, aki mesterien ötvözte a régi műfaji jellegzetességeket a saját korában megélt modern írásmóddal, mellyel szinte az egyetlen volt a pályatársai között. Csodálatosan alkotott, ahogy például feleletemben is többször elhangzó népdalhoz köthető jegyekkel, de emellett sok más írásmóddal is.
A bemutatott versek, a bennük megjelenő költői gondolatiság, a letisztult poétikai formák bizonyítják, hogy Ady költészetének legérettebb darabjai találhatók a Halottak élén kötetben. Igaza van a mottóban idézett gondolatok alapján Schöplin Aladárnak, hiszem valóban azt látjuk, hogy fölébe került az életnek.
A tétel lezárásaként el szeretném szavalni Adyhoz köthető legkedvesebb versemet.
Őrizem a szemed

Már vénülő kezemmel
Fogom meg a kezedet,
Már vénülő szememmel
Őrizem a szemedet.

Világok pusztulásán
Ősi vad, kit rettenet
Űz, érkeztem meg hozzád
S várok riadtan veled.

Már vénülő kezemmel
Fogom meg a kezedet,
Már vénülő szememmel
Őrizem a szemedet.

Nem tudom, miért, meddig
Maradok meg még neked,
De a kezedet fogom
S őrizem a szemedet.
