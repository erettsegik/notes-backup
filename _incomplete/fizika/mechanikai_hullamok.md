A fizikában minden olyan változást (zavart), amely valamilyen közegben tovaterjed, *hullámnak* nevezünk. Pl: vízbe dobott kavics, beszéd, gumikötél mozgatása le fel.

Közeg szerint lehet:

 - *vonalmenti hullám* (gumikötél),
 - *felületi hullám*, fajtái: körhullám (vízbe dobott kő), egyenes hullám (vonalzóval keltett)
 - *térhullám*, fajtái: gömbhullám(beszéd),síkhullám (nagy méretű síkkal létrehozott)

A terjedés módja szerint lehet:

 - Longitudinális
 - Transzverzális

*Longitudinális* (hosszanti) *hullám*:

 - Pl. ha a megfeszített rugó végét hosszának irányában gyors mozdulattal visszalökjük és ismét meghúzzuk, akkor a rugó csavarmenetein sűrűsödés és ritkulás vonul végig.
 - A terjedési irány és a rezgésirány megegyezik.
 - Két sűrűsödési hely távolsága a hullámhossz
 - Folyadékban, gázokban és szilárd anyagban is lehetséges.  

*Transzverzális* (keresztirányú) *hullám*:

 - Pl. amikor a megnyújtott csavarrugó egyik végét hossztengelyére merőlegesen oda-vissza mozgatjuk, *hullámhegyek* és *hullámvölgyek* futnak végig a rugón.
 - A terjedési irány és a rezgésirány merőleges egymásra.
 - Két szomszédos hullámhegy távolsága a hullámhossz.
 - Szilárd anyagra jellemző, de a fény is ilyen.  

*Haladó hullámnak* szokás nevezni az ilyesfajta hullámokat.

*Hullámokat jellemző fizikai mennyiségek*:

 - *Amplitúdó* (jele A): A hullámmozgásban részt vevő részecskék legnagyobb kitérésének nagysága. Egy hullám csak akkor jellemezhető egyetlen amplitúdóval, ha a közeg minden része ugyanakkora amplitúdóval rezeg.
 - *Hullámhossz* (jele λ , mértékegysége m): A hullám térbeli periódusára jellemző mennyiség, a közegben ugyanabban a pillanatban azonos fázisban levő szomszédos pontok egymástól mért távolsága.
 - *Periódusidő* (jele T, mértékegysége s): Az az időtartam, amely alatt a közegben terjedő változás egy hullámhossznyi utat tesz meg. A periódusidő alatt a közeg minden pontjában egy teljes rezgés zajlik le.
 - *Rezgésszám*, frekvencia (jele f, mértékegysége Hz): A hullám rezgésszáma megegyezik a hullámforrás rezgésszámával.
 - *A hullám terjedési sebessége* (jele c, mértékegysége m/s): minél távolabb van a közeg egy pontja a hullámforrástól, annál később jön rezgésbe, fázisban annál nagyobb az elmaradása. A hullám terjedéséhez tehát időre van szükség, vagyis a hullámnak van terjedési sebessége, amelyet *fázissebességnek* is neveznek. Egy hullám terjedési sebessége különböző közegben különböző, de egy közegen belül változatlan. A terjedési sebesség a hullám jellemző adataival is kiszámítható: c=λ*f.

Ha egy hullám új közeg határához érkezik, akkor vagy teljesen *visszaverődik* vagy csak részben, ekkor a többi része *behatol* az új közegbe.

*Hullámvisszaverődés*: A beeső sugár, a beesési merőleges, és a visszaver sugár egy síkban vannak. A beesési szög és a visszaverődési szög egyenlő. (α=β) Pl: visszhang.

Ha behatol az új közegbe, akkor a terjedési iránya megváltozik. Ez a jelenség a *hullámtörés*. A beeső sugár, a beesési merőleges, és a megtört sugár egy síkban vannak. A beesési és a törési szög kapcsolatát *Snellius - Descartes* törvénye írja le: a beesési szög (α) és a törési szög (β) szinuszainak hányadosa mindig a hullám két közegbeli terjedési sebességeinek hányadosával egyenlő. A hányados neve törésmutató. A merőlegesen érkező sugár irányváltozás nélkül halad tovább. Pl: társasházaknál, amikor a szomszédból beszűrődő zajokat halljuk.

*Hullámjelenségek:*

 - *Interferencia* (találkozás): A hullámtér egy adott pontjában a különböző forrásokból induló hullámok találkozhatnak egymással. Eredményeként erősíthetik vagy kiolthatják egymást. A tartósan megmaradó hullámjelenséget *interferenciaképnek* szokás nevezni. Ha azonos fázisban azonos frekvenciájú hullámok találkoznak, akkor erősítés, ha ellentétes fázisban azonos frekvenciájú hullámok találkoznak, akkor gyengítik egymást. Egymással szemben haladó egyenlő frekvenciájú és amplitúdójú hullámok találkozásakor *állóhullám* alakul ki, melyet csomópontok és duzzadóhelyek jellemeznek. Például: sípok. Azonos amplitúdó esetén kioltják egymást.  
 - *Difrakció* (elhajlás): Csak felületi és térhullámoknál figyelhető meg. Ha a hullámok útjába akadályt helyezünk és a rés mérete nagyobb a hullámhossznál, akkor, akkor a hullámjelenség elhanyagolható. Ha a rés a hullámhossznál kisebb, akkor az akadály mögötti árnyéktérbe is behatolnak a hullámok. A pontszerű rés úgy viselkedik, mintha hullámforrás volna, melyből körhullámok indulnak. Például: hangversenyteremben az ajtó mögött a mélyebb hangokat jobban halljuk.  
 - *Polarizáció* (egysíkúság): Csak transzverzális hullámoknál figyelhető meg. Pl. a fény. Az olyan transzverzális hullámot, melynek egyetlen rezgési síkja van poláros hullámnak nevezünk. Az a jelenség, amelynek során a sokféle rezgési síkkal rendelkező hullámból poláros hullám jön létre a polarizáció.

*Hanghullámok*: Mindig valamilyen hangforrás hozza létre, ami egy rezgő állapotban lévő test. Pl: hangvilla  vagy hangszálak rezgése. Vákum kivételével minden közegben terjed. Hangot jellemző mennyiségek: *hangerősség* (intenzitás): mennyi a hullám energiája egy adott ponton, *hangmagasság*: az emberekben hangérzetet csak a kb. 20 Hz(infahang) és 16 000 Hz(ultrahang) közötti rezgésszámú hanghullámok váltanak ki, *hangszín*: az alaphanggal egyszerre megszólaló felhangok száma és erőssége határozza meg *hang sebessége*: a frekvenciától és a hullámhossztól lényegében független, de a közeg sűrűsége nagymértékben befolyásolja.

*Doppler-effektus*: Csak a hullámra jellemző dolog, ha a mozgó hullámforrás közeledik a megfigyelőhöz, akkor hullámhossz rövidül, magasabb hangot fog hallani, ha távolodik, akkor a hullámhossz növekedik, a hangot mélyebbnek hallja.
