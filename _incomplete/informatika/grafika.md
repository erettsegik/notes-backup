A látás nagyon fontos szerepet tölt be életünkben, de a számítógépeink vizualitása és az ember látása fontos különbséget mutat. Látásunk lényegében analóg alapokon nyugszik, míg számítógépeink digitális módon kezelik a vizuális információkat is.

A digitális képi információkat a különböző szkennerekkel es digitális fényképezőkkel, kamerákkal juttathatjuk a számítógépekhez. A digitális fényképezőkben az optika még analóg képet állít elő, ezt alakítja át digitális formára.

A digitalizálás eredményét lényegében két fontos jellemző határozza meg: a mintavételezés gyakorisága, és a mért értékek kvantálása. A képek digitalizálásának jellemzésére a felbontást és a színmélységet használjuk.

A *felbontás* a mintavételezés gyakoriságát adja meg, tehát azt, hogy milyen sűrűn vizsgáljuk a képpontokat. A pixelt a kép további részekre nem bontható egységes színű részének tekintjük. A felbontást DPI [Dot Per Inch] egységben adjuk meg, ami az 1 inch távolságon megkülönböztethető képpontok számát jelenti. A tipikus értékek 300-1200 DPI körül találhatóak. A felbontást digitális fényképezőgépek eseten megapixel egységgel is szokták jellemezni. Ez azt adja meg, hogy összesen hány pixelből áll az elkészített kép, az így megadott felbontás nem adja meg a kép oldalarányait.

A *színmélység* a kvantálás számosságát jellemzi, ami megadja, hogy hányféle szín különböztethető meg. A kapott képpontot (pixelt) a színével jellemezzük. A képpontokhoz rendelt színkódok számosságát a színmélységgel adjuk meg és bitekben mérjük. A mai szkennerek 24-48 bites színmélységgel dolgoznak. Ez annyit jelent, hogy elvileg 224-248 féle színárnyalat különböztethető meg. Az ember színlátása, illetve monitoraink és nyomtatóink megjelenítő-képessége ettől messze elmarad.

A digitális képek jellemzésére használhatjuk a *kontraszt* fogalmát is. Kis kontrasztúnak mondunk egy képet, ha a képpontok fényessége kevéssé tér el egymástól. Bizonyos határok között az ilyen hibák javíthatók. A javítás során a világos pontok világosabbá, a sötét pontok sötétebbekké válnak. Így a több színárnyalat miatt élőbbé válnak a képek.

A *színek kódolására* a két legelterjedtebb módszer az RGB (Vörös Zöld Kék) és a CMYK (Cyan Magenta Yellow blacK, Cián Bíbor Sárga Fekete). Az RGB módszerét alapvetően a képet fénysugárzással megjelenítő eszközök, például monitorok alkalmazzák. A CMYK módszer a fényelnyelésen alapul, például a nyomtatásban használjuk.

Az *RGB* módszert additív (összegző) színkeverésnek is hívják, mert a három alapszínt jelentő fénysugár különböző arányú keverésével állítja elő a végeredményt. 24 bites színmélység esetén az egyes összetevők mennyiségét 1-1 bájton jelezzük. A szokásos jelzése például az egyik zöld színnek #OOAAOO. A nagyobb értékek világosabb szint jelentenek. A színkeverés elvéből adódóan az #FFFFFF jelenti a fehéret és a #000000 pedig a feketét. A három alapszínt azonos mennyiségben tartalmazó színek a szürke valamely árnyalatát jelentik.

A *CMYK* módszert szubsztraktív (kivonó) színkeverésnek is hívják. Itt a módszer alapja az, hogy az egyes alapszíneket jelentő festékek bizonyos színeket elnyelnek a visszavert fényből. Érdemes megemlíteni, hogy elvileg a CMY színek elegendőek a fekete szín előállításához is, de ez gyakorlatilag sosem tökéletes, ezért alkalmazzák negyedik színként a feketét. A nyomdászatban négyszínnyomásnak is hívják az eljárást. Ha minden színhez 1 bájtot rendelünk, akkor 32 biten fogjuk tárolni a színeket. Érdekesség: a black (fekete) megnevezésből azért került a K a rövidítésbe, mert a B a blue (kék) név miatt félreérthető.

Érdemes még néhány szót ejteni a digitális képek tárolásáról, a különböző fájlformátumokról. A *bitképes* tárolás esetén az egyes képpontok információit tároljuk, és nem figyeljük, hogy mit ábrázol a kép. Nagyobb kép nagyobb fájlméretet eredményez. A *vektoros* tárolás esetén azt is figyeljük, hogy mit ábrázol a kép, és matematikai formulákkal íjuk le a képet. Ekkor a nagyobb kép nem feltétlen jelent nagyobb fájlméretet. A bmp kiterjesztésű állományok például rasztergrafikus (bittérképes), az svg kiterjesztésűek pedig vektorgrafikus módon tárolják a képeket. A bittérképes esetben a képet pontonként tároljuk. A vektorgrafikus képek esetén a képet geometrikus alakzatokból építjük fel, függvényekkel írhatjuk le. A pixelgrafikus képek minősége nagyításkor romlik, míg vektorgrafikus esetben nem. Pixelgrafikus képek esetén a fájl mérete a kép méretétől függ, míg vektoros esetben inkább a kép felépítésétől.

Lényeges kérdés, hogy mekkora helyet foglal el a kép az adott háttértáron. A színmélység és felbontás növekedésével nő az adatmennyiség, és így egyre nagyobb fájlokat kapunk. A helycsökkentésben játszanak szerepet a különböző *tömörítési* eljárások. Használhatunk veszteséges és veszteségmentes eljárásokat is. Veszteségmentes esetben a tömörített képben az eredeti kép minden információját megtaláljuk. A veszteséges tömörítés alkalmazása esetén a tömörített képben már nincs meg az eredeti kép minden információja. Veszteségmentes tömörítést használ például a gif és a png fájlformátum. Érdemes megemlíteni, hogy a gif esetleges rosszabbnak tűnő minősége abból ered, hogy a formátum csak 256 féle színt kezel. A veszteséges eljárásokkal már sokkal nagyobb tömörítési aranyt érhetünk el. A veszteséges tömörítést alkalmazó formátumok egyik tipikus képviselője a közismert jpg/jpeg (Joint Photographic Experts Group). Veszteséges formátum választása esetén eldönthetjük, hogy a minőséget vagy a fájlméretet tekintjük-e fontosabbnak, s ezt mennyivel a másiknál.
