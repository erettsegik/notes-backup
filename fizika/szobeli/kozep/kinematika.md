*Pálya:* Azt a vonalat, amin a test mozog, pályának nevezzük.

*Út:* A mozgó test által befutott pályaszakasz hossza a megtett út. (m)

*Elmozdulás:* Bizonyos esetekben a testek mozgása során nem az a fontos, hogy az egyik pontból milyen alakú pályán és milyen hosszú út megtételével jutott egy másik pontba, hanem ezeknek a pontoknak az egymáshoz képesti helyzete. A kezdőpontból a végpontba mutató irányított szakaszt elmozdulásnak nevezzük.

Az út hossza nem lehet kisebb az elmozdulás nagyságánál, hiszen két pont között az egyenes szakasznak a legkisebb a hossza. (m)

*Sebesség:* megmutatja az egységnyi idő alatt megtett út nagyságát. (Vektormennyiség, iránya minden pillanatban megegyezik a test mozgásának irányával - érintő irányú) (m/s)

*Átlagsebesség:* az a sebesség,amellyel a test egyenletesen mozogva ugyanazt az utat ugyanannyi idő alatt tenné meg,mint változó mozgással (összes út/összes idő) (m/s)

## Szabadesés

Akkor mondjuk, hogy egy test szabadon esik, ha mozgása során rajta csak a Föld vonzó hatása érvényesül vagy minden egyéb hatás a gravitáció mellett elhanyagolható. Valójában, csak légüres térben eső tárgyak mozgása szabadesés. Kis magasságokból (1-2 m) a vasból vagy ólomból készült golyók esése is jó közelítéssel szabadesés.

A szabadon eső testek mozgásának törvényszerűségeit először Galilei tárta fel. Lejtőn legördülő golyók mozgását vizsgálta, valamint ejtési kísérleteket végzett. Megállapította és kimondta, hogy amennyiben a légellenállás elhanyagolható, a Föld egy adott helyén a testek azonos módon esnek. Kísérleti eredmények bizonyítják, hogy a szabadon eső testek egyenes vonalú egyenletesen változó mozgást végeznek. A szabadon eső test által megtett út az [latex inline]s = \frac{g}{2} * t^2[/latex] összefüggéssel adható meg, ahol [latex inline]s[/latex] az elejtés helyétől megtett út, [latex inline]t[/latex] az elejtés pillanatától eltelt idő, [latex inline]g[/latex] a szabadon eső test gyorsulása, amit nehézségi gyorsulásnak nevezünk.

Magyarországon [latex inline]g = 9,81 \frac{m}{s^2}[/latex]

A szabadon eső test álló helyzetből induló, egyenes vonalú, egyenletesen változó mozgást végez. Pillanatnyi sebességét a [latex inline]v = g * t[/latex] összefüggéssel adhatjuk meg, ahol [latex inline]v[/latex] a pillanatnyi sebesség, [latex inline]t[/latex] az elejtés pillanatától eltelt idő, [latex inline]g[/latex] a nehézségi gyorsulás.

## Kapcsolódó anyagok

 - [Életrajz: Galileo Galilei](/note/2425/)
