Mérések azt mutatják, ha a gáz sűrűsége nem túl nagy, akkor a legtöbb gáz fizikai viselkedése hasonló. Ezért célszerű bevezetni egy olyan idealizált modellt, amely a gázok közös tulajdonságait tartalmazza, de az egyedi tulajdonságokat figyelmen kívül hagyja (pl. a gáz színét, szagát, stb.). Ezt a modellt *ideális gázmodellnek* nevezzük, a *molekulák pontszerűek*, *rendezetlenül mozognak*, *tökéletesen rugalmasan ütköznek*. Leginkább a *nemesgázok* viselkedése hasonlít az ideális gázmodellhez. A valódi gázokban ez a három feltétel csak közelítőleg teljesül.

*Állapotjelzők*: Segítségével az anyag sajátosságai meghatározhatók.  A gázok állapotát egyértelműen meghatározó állapotjelzők a gáz térfogata, nyomása, hőmérséklete, tömege.

Bármely állapotjelző megváltozása - pl. hűtés - legalább egy, de inkább több állapotjelző megváltozását is maga után vonja.

Az állapotjelzők közötti összefüggés matematikai leírása az *állapotegyenlet*. Állandó mennyiségű ideális gáz nyomásának és térfogatának szorzata osztva a kelvinben kifejezett hőmérséklettel mindig egy állandót határoz meg.

Állandó mennyiségű ideális gáz *két tetszőleges állapota közötti összefüggést* fejezi ki az *egyesített gáztörvény*.

[latex]\frac{p_1 * V_1}{T_1} =\frac{p_2 * V_2}{T_2}[/latex]

### Ideális gázok állapotváltozása:

*Speciális állapotváltozások*: Adott minőségű és állandó tömegű gáz állapotjelzői közül az egyik állandó marad, míg a másik kettő megváltozik.

#### Izoterm állapotváltozás (T állandó)

A gáz térfogatát nagyon lassan változtatjuk (növeljük, csökentjük), úgy, hogy közben a hőmérséklete állandó marad.

*Boyle-Mariotte-törvény*: Állandó mennyiségű ideális gáz izoterm állapotváltozásakor a nyomás és térfogat szorzata állandó.

[latex]p_1 * V_1=p_2 * V_2[/latex]

Izoterm állapotváltozáskor a [latex inline]p-V[/latex] síkon ábrázolt grafikonokat *izotermáknak* nevezzük. Minél magasabb a hőmérséklet, annál magasabban futnak az izotermák.

#### Izobár állapotváltozás (p állandó)

A gáz [latex inline]p[/latex] nyomását állandó értéken tartjuk, [latex inline]T[/latex] és [latex inline]V[/latex] változik.

*Gay-Lussac I. törvénye*: Állandó mennyiségű ideális gáz izobár állapotváltozásakor a térfogat és a kelvinben kifejezett hőmérséklet hányadosa egy állandót határoz meg. Az igazsághoz hozzátartozik, hogy Gay-Lussac valóban felfedezte ezt a törvényt, de csak harmadikként. A törvény első két felfedezője Jacques Alexandre Charles (francia fizikus) és John Dalton (angol vegyész) volt. Ez indokolja, hogy vannak olyan országok, ahol ezeket a törvényeket Charles-törvényeknek nevezik.

Ha a térfogatot a kelvinben kifejezett hőmérséklet függvényében ábrázoljuk, akkor a kapott függvények az *izobárok*. Ha [latex inline]p-V[/latex] grafikonon ábrázoljuk, akkor a [latex inline]V[/latex] tengellyel párhuzamos egyenest kapunk.

#### Izochor állapotváltozás (V állandó)

Zárt térben történő melegítéskor, hűtéskor következik be.

*Gay-Lussac II. törvénye*: Állandó mennyiségű ideális gáz izochor állapotváltozásakor a nyomás és a kelvinben kifejezett hőmérséklet hányadosa egy állandót határoz meg.

Ha a nyomást a kelvinben kifejezett hőmérséklet függvényében ábrázoljuk, akkor a kapott függvények az izochorok. Ha [latex inline]p-V[/latex] grafikonon ábrázoljuk, akkor a [latex inline]p[/latex] tengellyel párhuzamos egyenest kapunk.

### Hőtan I. főtétele:

Minden test rendelkezik *belső energiával*, amit termikus úton vagy mechanikai munkavégzéssel változtathatuk meg. *A testek belső energiájának megváltozása egyenlő a testtel közölt hőmennyiség és a testen végzett mechanikai munka előjeles összegével*.

### Fizikatörténeti vonatkozások

*Robert Boyle*: Angol-ír vegyész és természetfilozófus. Tanulmányt készített arról, hogy állandó hőmérsékleten a gáz térfogata fordítottan arányos a nyomással.

*Edme Mariotte*: Francia fizikus és növényfiziológus. Boyle-tól függetlenül fedezte fel azt a törvényt, amely kimondja, hogy a gázok térfogata a nyomásukkal fordított arányban változik állandó hőmérsékleten. Ezt az alapvető fizikai és kémiai tételt általában Boyle-törvénynek nevezik, Franciaországban azonban Mariotte-törvénynek, míg a német és magyar szakirodalomban Boyle–Mariotte-törvényként ismerik

*Gay-Lussac*: Francia vegyész és fizikus. Kimutatta, hogy azonos hőmérsékletemelkedés hatására minden gáz a térfogatának ugyanakkora hányadával tágul. Felfedezte a bórt és 1813-ban a jódot.

*Lord Kelvin*: William Thomson Írországban született 1824. június 26-án. Egyetemen tanított és kutatott egész életén át. Első nagyobb munkája: bevezette az *abszolút hőmérsékleti skálát*. *A termodinamika második főtételét* ő fogalmazta meg. Joule-Thomson-féle jelenség: a gázok kiterjedés közben lehűlnek, összenyomva pedig felmelegszenek. Nemességet kapott Lord Kelvin of Largs címmel. Koporsóját a Westminster-apátságban helyezték el, Newton sírhelye közelében.
