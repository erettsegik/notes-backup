Az anyagok halmazállapotuk szerint háromfélék lehetnek:

 - *szilárd* halmazállapotúak: térfogatuk, alakjuk állandó, szilárdtest
 - *folyékony* halmazállapotúak: llandó térfogat, változó alak, folyadék
 - *légnemű* halmazállapotúak: térfogatuk és alakjuk egyaránt változó, gáz

*Szerkezet:* A kristályos szilárd testek részecskéi szabályos elrendezést, ún. *kristályrácsot* alkotnak. A kristályrácsot a részecskék között fellépő rövid hatótávolságú, molekuláris erők tartják össze. A szilárdtestek részecskéi rezgőmozgást végeznek. A rezgőmozgás intenzitása a hőmérséklettel arányosan változik.

A szilárdtestek *olvadásakor a kristályrács felbomlik*, a részecskék helyhez kötöttsége megszűnik, *folyékony halmazállapot* jön létre. A folyadék részecskéi között a molekuláris erők nem szűnnek meg teljesen: az egymáson elgördülő, szorosan érintkező részecskék között ún. kohéziós erők működnek. Ezek a részecskék érintkezésekor vonzó jellegűek, de összenyomáskor taszítóvá válnak. Ezzel magyarázható, hogy a folyadékok csak nagyon kis mértékben nyomhatók össze, térfogatuk közel állandó.

A *folyadékok párolgásakor* az atomi részecskék egymástól elszakadnak, és betöltik a rendelkezésre álló teret. *Légnemű halmazállapot* jön létre, ahol a részecskék közötti molekuláris kölcsönhatások elhanyagolhatóak lesznek a rugalmas ütközésekhez képest. Ezzel magyarázható, hogy a légnemű testek sem alakjukat, sem pedig térfogatukat nem tartják meg.

*Halmazállapot-változás:* Miközben az anyag egyik halmazállapotból a másikba alakul át.

 - Hőmérséklet, vagy nyomás emelkedésekor:

   *szilárd* → olvadás → *folyékony* → párolgás → *gáz*

   *szilárd* → szublimáció → *gáz*
 - Hőmérséklet, vagy nyomás csökkenésekor:

   *gáz* → lecsapódás vagy kondenzáció → *folyadék* → fagyás → *szilárd*

   *gáz* → kicsapódás → *szilárd*

Minden szilárdtestnek meghatározott *olvadáspontja* van. Ez az a – anyagi minőségtől és a külső nyomástól függő – hőmérséklet, amelyen a kristályrács rendje felbomlik.

A folyadékok fagyásakor fordított folyamat játszódik le: a *fagyásponton* (amely megegyezik az olvadásponttal) szilárd halmazállapot jön létre. Ekkor a részecskék kristályszerkezetének rendje helyreáll.

A *párolgás* minden hőmérsékleten létrejöhet. A részecskék közti kohéziós erők a hőmozgás következtében megszűnhetnek. Mindig a legnagyobb energiájú részecskék lépnek ki a folyadékból.

A szilárd halmazállapotú testeknél is megfigyelhető a párolgás. A jelenséget *szublimációnak* nevezzük. Ekkor a hőmozgás következtében közvetlenül az anyag kristályos szerkezetéből válnak ki részecskék.

*Lecsapódáskor* fordított folyamat játszódik le: a kohéziós erők ismét folyadékállapotot hoznak létre.

*Forráskor* meghatározott hőmérsékleten – a *forrásponton* – a folyadékok belsejében is megindul a párolgás. A forráspont értéke függ az anyagi minőségtől és a külső nyomástól. A víz forráspontja p = 101,3 kPa normál nyomáson 100 oC. A forráspont értéke a külső nyomás növekedésekor nagyobb, csökkenésekor pedig kisebb lesz.

*Halmazállapot-változások alatt felszabaduló, szükséges hő:*

Halmazállapot-változáskor a test és környezete között *hőcsere* jön létre.

 - *Olvadáskor (fagyáskor)* a test által felvett (leadott) Q hőmennyiség egyenesen arányos a test tömegével: Q=Lom, ahol Lo arányossági szorzó az anyagra jellemző állandó érték, melyet *olvadáshőnek vagy fagyáshőnek* nevezünk. Az Lo egysége J/kg vagy kJ/kg. Számértéke megmutatja, hogy az egységnyi tömegű anyag mennyi hőt vesz fel környezetétől (ad le környezetének) állandó hőmérsékleten történő olvadáskor (fagyáskor).
 - A folyadékok *párolgáskor (forráskor)* környezetüktől hőt vesznek fel. A felvett Q hőmennyiség egyenesen arányos az elpárolgott (elforrt) folyadék m tömegével: Q=Lpm Q=Lfm Az arányossági szorzó az anyagra jellemző Lp: *párolgáshő* (vagy Lf: *forráshő*). Egységei: J/kg , kJ/kg. Légnemű anyagok *lecsapódásakor* az energiamegmaradásnak megfelelően – a párolgás vagy forrás során befektetett Q = Lpm hő szabadul fel.

*Halmazállapot-változások energiaviszonyai:*

A *hőtan I. főtétele* alapján értelmezhetjük.

*Olvadáskor* a szilárdtest által felvett hő a megolvadt test *belső energiáját növeli* anélkül, hogy hőmérséklet-változás jönne létre. A folyadék belső energiája az olvadásponton (a kristályrács felbomlása miatt) nagyobb lesz, mint a szilárdtesté volt. Fagyáskor a helyzet fordított: a folyadék által leadott hő a megfagyott test belső energiáját csökkenti. A szilárdtest belső energiája a fagyásponton kisebb lesz, mint a folyadéké volt, mivel az ismét kialakuló kristályrácsban a részecskék kötött állapotba kerülnek.

Mivel a szilárdtestek és folyadékok sűrűsége közel azonos, így fagyáskor és olvadáskor nincs jelentős térfogatváltozás, ezért *a külső munkavégzés elhanyagolható*. Ekkor az I. főtétel szerint a halmazállapot-változást létrehozó hőcsere mértéke gyakorlatilag a test belső energiájának megváltozásával lesz egyenlő: ΔEb = Q.

*Párolgáskor* a folyadék által felvett hő a molekuláris erők „legyőzésére” fordítódik, így a folyadékkal azonos hőmérsékletű légnemű test *belső energiája növekszik*. Lecsapódáskor pedig a molekuláris erők megjelenésekor hőt vonunk el, így a légnemű testtel azonos hőmérsékletű folyadék belső energiája csökken.

Mivel a légnemű testek sűrűsége jóval kisebb, mint a folyadékoké, ezért párolgáskor (forráskor) és lecsapódáskor jelentős térfogatváltozás is létrejön. Így a halmazállapot-változás során a külső nyomás munkavégzése már nem elhanyagolható. Ekkor az I. főtétel értelmében a test által felvett vagy leadott hő a belső energia megváltozása és a külső munkavégzés előjeles összegével lesz egyenlő: Q = ΔE – W.

*Levegő páratartalma, csapadékképződés:*

A környezetünkben lévő természetes vizek állandóan párolognak. A növények a leveleiken keresztül szintén sok vizet párologtatnak el. Így a környezetünk levegője jelentős mennyiségű vízgőzt tartalmaz, amelyet *párának* nevezünk. Szervezetünk számára szükséges, hogy a belélegzett levegő páratartalma megfelelő legyen.

Napos meleg időben a levegő páratartalma nagyobb lehet, mint este vagy éjszaka, amikor a levegő hőmérséklete jelentősen lecsökken. Ekkor a felesleges vízgőz lecsapódik, majd *köd* és *harmat* formájában, télen pedig *dér* és *zúzmara* alakjában jelentkezik.

A Föld felszínén felmelegedett és magasba szálló, párás légrétegek hirtelen kitágulnak és lehűlnek. Ekkor a felesleges vízgőz parányi vízcseppek alakjában csapódik ki. Ha az apró vízcseppek nagyobb cseppekké egyesülnek, akkor azok *eső* formájában jutnak vissza a Föld felszínére. Ezzel a víz természetes körforgása valósul meg. Ha a vízcseppek hideg légrétegen keresztül érkeznek a talajra, akkor *jégeső* keletkezik. Az ónos eső túlhűtött esőcseppek hirtelen megfagyásából jön létre.
