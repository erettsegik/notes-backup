A *hőmérséklettel* a testek hőállapotát jellemezzük, jele [latex inline]T[/latex]. Mérése hőmérővel történik. Működésük fizikai alapját az a tény szolgáltatja, hogy hőmérséklet-változáskor megváltoznak a testek egyes tulajdonságai (pl. térfogat, halmazállapot).

A két leggyakrabban használt hőmérsékleti skála a *Celsius-skála* és a *Kelvin-skála*. A két skála alapján a hőmérséklet egysége a celsius-fok (°C), illetve a kelvin (K).  A Kelvin-skálát *abszolút hőmérsékleti skálának* is nevezzük, mivel 0 K-nél alacsonyabb hőmérséklet nem fordul elő a természetben. A 0 K az abszolút zéruspont, amely –273 °C-kal egyenlő. Celsius-skálánál a víz fagypontja, illetve a forráspontja a viszonyítási alap. Átváltás: T(K)=T(°C)+273,15. Más skálák is léteznek, pl.: Fahrenheit (°F), Réaumur (°R).

A hőmérséklet-változás hatására bekövetkező méretváltozást *hőtágulásnak* nevezzük.

A hőtágulás során bekövetkező méretváltozás sok esetben olyan csekély, hogy szabad szemmel nehéz észrevenni. Ennek ellenére a hőtágulás következtében óriási erők léphetnek fel, ha a méretváltozás létrejöttét külső erők megakadályozzák. Gyakran fontos mérnöki feladat a hőtágulás elleni védelem.

### Szilárd halmazállapotú anyagok hőtágulása

#### Lineáris hőtágulás

Lineáris hőtágulásról olyan szilárd anyagoknál beszélünk, ahol a keresztirányú méret elhanyagolható a hosszirány méretéhez képest. Ilyen pl. a rudak, vezetékek, sínek, stb. hőmérsékletváltozás hatására bekövetkező méretváltozása.

*Hőtágulás oka*: Hőenergia hatására a szilárd anyag belsejében megnő a részecskék rezgő mozgásának energiája. Ez abban nyilvánul meg, hogy nő a rezgőmozgást végző részecskék amplitúdója. Így minden részecskének nagyobb lesz a térfogatigénye. Ez okozza a hosszváltozást.

[latex]\Delta l = l_0 * \alpha * \Delta T[/latex]

Ahol [latex inline]l_0[/latex] a kezdeti hossz, [latex inline]\Delta T[/latex] a hőmérsékletváltozás, [latex inline]\alpha[/latex] a lineáris hőtágulási együttható, szilárd test anyagára jellemző állandó.

<!--
rúd alá alkohol, begyújtani, egyik vége rögzített másik egy mutatót tol – látható a hosszváltozás (lineáris hőtágulás)

A szilárd test bármely hosszúság adatának változása egyenesen arányos a test kezdeti hosszával és a hőmérsékletváltozással. arányossági tényező a test anyagi minőségétől függ: hőtágulási együttható. a lineáris hőtágulási együttható megmutatja hogy a test kezdeti hosszának hányad részével tágul ha 1 C fokkal nő a hőmérséklete.

a hőtágulás utáni hossz számítása: delta l + l
-->

#### Térfogati hőtágulás

Ha egy szilárd testnek a tér mind a három irányában közel azonos a mérete, akkor a hőközléskor bekövetkező hosszváltozást mind a három irányban figyelembe kell venni. Ez eredményezi a térfogatváltozást.  

[latex]\Delta V = V_0 * \beta * \Delta  T[/latex]

[latex inline]\beta[/latex]: térfogati hőtágulási együttható, egységnyi hőm.változáskor bekövetkező relatív térfogatváltozás nagyságát adja meg. [latex inline]\beta = 3 * \alpha[/latex]

<!--
Gravesande gyűrű és golyó, ugyanakkora átmérőjű gyűrű és gömb, szobahőmérsékleten átfér, bunsen égőben melegítve már nem fér át (térfogati hőtágulás)

A szilárd test térfogatának megváltozása  ugyanaz mint az előbb csak térfogattal.

megváltozott térfogat számítása is ugyanaz a hőtágulási együttható a lineáris együttható, alfa 3szorosa, ezt már bétával jelöljük

ez a térfogati hőtágulás törvénye

A szilárd testek hőtágulásának jelensége modell alapján magyarázható, mivel a Brown-mozgás intenzitása, illetve a kristályrács rácspontjain elhelyezkedő atomok, molekulák, ionok mozgásának tágassága megnő a hőmérséklet növekedésével, ezért a részecskék távolabb igyekeznek elhelyezkedni egymástól. Ezért a térfogat megnő.
-->

### Folyékony halmazállapotú anyagok hőtágulása

A folyadékok hőközlés hatására legtöbbször a szilárd anyagokhoz hasonlóan viselkednek, melegítés hatására általában kitágulnak.

Csak térfogati hőtágulás jellemző rá, kiszámítási módja azonos.

<!--
A folyadékok térfogatának megváltozása nem túl nagy hőmérséklet-változás esetén ugyanaz mint a szilárd testeknél: delta V=Vo*béta*delta T

Minél nagyobb a hőmérséklet annál nagyobb a térfogat és annál kisebb a sűrűség.

A víz különleges 0-4 C fok között nem követi ezt a törvényt. 4 C fokon a legnagyobb a sűrűsége! (ezért nincs vízből hőmérő)

Folyadékok és szilárd testek minden hőmérsékleten meghatározható térfogattal rendelkeznek, a gázok nem, itt már a nyomás is számít. Viszont a gázok hőtágulásánál nem függ anyagi minőségtől a hőtágulási együttható.
-->

#### A víz viselkedése hőtáguláskor

A víz hőtágulása kivételes. 0 °C-tól 4 °C-ig összehúzódik. Megfigyelések azt mutatják, hogy a víz 4 °C-on tölti ki a legkisebb térfogatot. Ebből az is következik, hogy a *4 °C-os víz sűrűsége a legnagyobb*. A víz hőtágulása magasabb hőmérsékleten sem lineáris.

A víz kivételes hőtágulásának fontos szerepe van a *tavak és a folyók befagyásakor*. Amikor a tó lehűl, a felszínén lévő lehűlt víz a tó aljára kerül, mert sűrűsége nagyobb. Amikor a víz teljes mélységben eléri a 4 °C-ot, akkor az áramlás megszűnik. A felszínhez közeli víz tovább hűl, de ez a réteg már nem süllyed le, mert sűrűsége kisebb, mint a 4 °C-os víz sűrűsége. Lassan a víz felszínén jég képződik, amely úszik a vízen.  Ha a tó, folyó nem túl sekély, akkor az alján mindig marad víz, amely biztosítja az állatok és a növények túlélését a nagy hidegben is.  A víz tehát felülről lefelé fagy meg, míg minden más folyadék alulról felfelé.

### Gázok hőtágulása

Gázok hőtágulása is csak térfogati lehet, képlete megegyezik a folyadékok ill. szilárd testek térfogati hőtágulásával. Az arányossági tényező itt is a [latex inline]\beta[/latex]. [latex inline]\beta_g>\beta_f, \beta_{sz}[/latex]. Ha [latex inline]p_0 = 0[/latex] °C, akkor [latex inline]\beta = \frac{1}{273} \frac{1}{K}[/latex].

<!--
Gay-Lussac 1. törvénye: adott tömegű zárt gázmennyiség állandó nyomáson mért térfogatváltozása egyenesen arányos a gáz 0 fokon mért térfogatával és a hőmérséklet-változással. arányossági tényező a gázok hőtágulási együtthatója, mely minden ideális gázra azonos értékű.

tehát izobár gáz állapotváltozás esetén V1/T1=V2/T2
-->

### A hőtágulás megjelenése a mindennapi életben

*Hőmérők*: A folyadékok hőtágulásán alapulók a leggyakoribbak. A folyadékot vékony falú üvegtartályba helyezik, ami hosszú, vékony csőben folytatódik. Így a kis térfogatváltozás is jelentős hosszváltozással jár.

*Távvezetékek belógása az oszlopok között télen és nyáron*: Nyáron a távvezetékek megnyúlnak, télen csökken a hosszuk. A tartóoszlopokat úgy kell tervezni, hogy a nyári belógás ne akadályozza pl. a közlekedést, vagy ne okozzon balesetveszélyt, télen a méret csökkenése miatt fellépő feszítőerő ne okozza az oszlopok kidőlését.

*Üveg hőtágulása*:  A vastag falú üvegpohár gyakran eltörik, ha forró vizet öntünk bele.  Az üveg rossz hővezető. A forró víz hatására a belseje felmelegszik, tágulna, de a külső része hideg, és nem engedi a méretváltozást. A fellépő feszültség miatt a pohár elreped.

*Sínek hőtágulása*: A síneket régen nem illesztették szorosan egymáshoz. Így védekeztek az ellen, hogy nyáron a nagy melegben kitáguló sínek eldeformálódjanak.  Ma már készítenek olyan síneket, ahol nincs hézag az egyes síndarabok között. Itt olyan alapzathoz rögzítik szorosan a sín, ami a sínnel együtt tágul.

*Hidak hőtágulása*: A hidak egyik végét rögzítik, a másik vége gyakran görgőkön nyugszik. Így a híd a hőtágulás következtében nem deformálódik.

*Ingaóra hőtágulása*:  Az ingaóra periódusidejét az inga hossza befolyásolja.  A hőmérséklet emelkedésekor a vasrúd kitágul, Nő a lengésidő, és így késik az óra. Ha csökken a hőmérséklet, akkor csökken a hossz, és az óra siet. Ahhoz, hogy egy ingaóra pontosan járjon szükség van egy ellensúlyra is.

#### Felhasználás:

*Bimetál-szalag:* Kettős fémet jelent. Két különböző hőtágulási együtthatóval rendelkező fémet szegecselnek össze (alumínium és réz). Ilyenkor azonos hőmérsékletváltozás hatására a két fém különböző mértékben tágul. Ezért a bimetálszalag elhajlik. Ilyet használnak tűzjelzésre, gázmelegítő készülékekben.

<!--
természeti jelenségek:

- a sivatag zenéje – amikor a kőzet megreped; a sivatagokban a nappalok és éjszakák közötti nagy hőingás elaprózza a kőzeteket, konkrétan lehet hallani
- jég szétrepeszti a köveket

védekezni kell ellene:

- építkezéseknél: vasbeton
- hidaknál: fel van darabolva, a híd részei valamennyire tágulhatnak
- beton járólapok felrepedeznek
- csövekbe raknak kanyart hogy ne törjenek el
- hosszabbra hagyják a távvezetéket hogy ne szakadjon el télen

ezen alapuló eszközök:

- bimetál (megszakít mondjuk egy áramkört bizonyos hőmérsékletet elérve)
- hőmérő (folyadékok hőtágulásán alapul)
- bojler (mikor áll le)
- vízforralók (mikor 100 fokos a víz)
-->
