A *hőmérséklettel* a testek hőállapotát jellemezzük, jele [latex inline]T[/latex]. Mérése hőmérővel történik. Működésük fizikai alapját az a tény szolgáltatja, hogy hőmérséklet-változáskor megváltoznak a testek egyes tulajdonságai (pl. térfogat, halmazállapot).

A két leggyakrabban használt hőmérsékleti skála a *Celsius-skála* és a *Kelvin-skála*. A két skála alapján a hőmérséklet egysége a celsius-fok (°C), illetve a kelvin (K).  A Kelvin-skálát *abszolút hőmérsékleti skálának* is nevezzük, mivel 0 K-nél alacsonyabb hőmérséklet nem fordulhat elő. A 0 K az abszolút zéruspont, amely –273 °C-kal egyenlő. Celsius-skálánál a víz fagypontja, illetve a forráspontja a viszonyítási alap.

Átváltás: T(K) = T(°C) + 273.

Más skálák is léteznek, pl.: Fahrenheit (°F), Réaumur (°R).

A hőmérséklet-változás hatására bekövetkező méretváltozást *hőtágulásnak* nevezzük.

A hőtágulás során bekövetkező méretváltozás sok esetben olyan csekély, hogy szabad szemmel nehéz észrevenni. Ennek ellenére a hőtágulás következtében óriási erők léphetnek fel, ha a méretváltozás létrejöttét külső erők megakadályozzák. Gyakran fontos mérnöki feladat a hőtágulás elleni védelem.

## Szilárd halmazállapotú anyagok hőtágulása

*A hőtágulás oka:* Hőenergia hatására a szilárd anyag belsejében megnő a részecskék rezgő mozgásának energiája. Ez abban nyilvánul meg, hogy nő a rezgőmozgást végző részecskék amplitúdója. Így minden részecskének nagyobb lesz a térfogatigénye.

A szilárd testek hőtágulásának jelensége modell alapján magyarázható, mivel a Brown-mozgás intenzitása, illetve a kristályrács rácspontjain elhelyezkedő atomok, molekulák, ionok mozgásának tágassága megnő a hőmérséklet növekedésével, ezért a részecskék távolabb igyekeznek elhelyezkedni egymástól.

### Lineáris hőtágulás

Lineáris hőtágulásról olyan szilárd anyagoknál beszélünk, ahol a keresztirányú méret elhanyagolható a hosszirány méretéhez képest. Ilyen pl. a rudak, vezetékek, sínek, stb. hőmérsékletváltozás hatására bekövetkező méretváltozása.

[latex]\Delta l = l_0 * \alpha * \Delta T[/latex]

Ahol [latex inline]l_0[/latex] a kezdeti hossz, [latex inline]\Delta T[/latex] a hőmérsékletváltozás, [latex inline]\alpha[/latex] a lineáris hőtágulási együttható, szilárd test anyagára jellemző állandó.

Hőtágulás utáni hossz: [latex inline]\Delta l + l[/latex]

Kísérlet: fémrúd alá alkoholt öntünk, begyújtjuk, egyik végét rögzítjük, míg a másik végét egy könnyen mozgatható mutatóhoz érintjük, így könnyen megfigyelhető a hő hatására bekövetkező hosszváltozás

### Térfogati hőtágulás

Ha egy szilárd testnek a tér egyik irányában sem elhanyagolható a kiterjedése, akkor a hőközléskor bekövetkező hosszváltozást mind a három irányban figyelembe kell venni.

[latex]\Delta V = V_0 * \beta * \Delta  T[/latex]

[latex inline]\beta[/latex]: térfogati hőtágulási együttható, egységnyi hőmérsékletváltozáskor bekövetkező relatív térfogatváltozás nagyságát adja meg. [latex inline]\beta = 3 * \alpha[/latex]

*Kísérlet (Gravesande gyűrű és golyó):* ugyanakkora átmérőjű gyűrű és gömb, szobahőmérsékleten átfér, bunsen égőben melegítve már nem fér át

## Folyékony halmazállapotú anyagok hőtágulása

A folyadékok hőközlés hatására legtöbbször a szilárd anyagokhoz hasonlóan viselkednek, melegítés hatására általában kitágulnak (nő a térfogatuk, csökken a sűrűségük).

Csak térfogati hőtágulás jellemző rá, kiszámítási módja azonos.

### A víz viselkedése hőtáguláskor

A víz hőtágulása kivételes. 0 °C-tól 4 °C-ig összehúzódik. Megfigyelések azt mutatják, hogy a víz 4 °C-on tölti ki a legkisebb térfogatot. Ebből az is következik, hogy a *4 °C-os víz sűrűsége a legnagyobb*. A víz hőtágulása magasabb hőmérsékleten sem lineáris. (Ezért nem készül vízből hőmérő.)

A víz kivételes hőtágulásának fontos szerepe van a *tavak és a folyók befagyásakor*. Amikor a tó lehűl, a felszínén lévő lehűlt víz a tó aljára kerül, mert sűrűsége nagyobb. Amikor a víz teljes mélységben eléri a 4 °C-ot, akkor az áramlás megszűnik. A felszínhez közeli víz tovább hűl, de ez a réteg már nem süllyed le, mert sűrűsége kisebb, mint a 4 °C-os víz sűrűsége. Lassan a víz felszínén jég képződik, amely úszik a vízen.  Ha a tó, folyó nem túl sekély, akkor az alján mindig marad víz, amely biztosítja az állatok és a növények túlélését a nagy hidegben is.  A víz tehát felülről lefelé fagy meg, míg minden más folyadék alulról felfelé.

## Gázok hőtágulása

Gázok hőtágulása is csak térfogati lehet, képlete megegyezik a folyadékok ill. szilárd testek térfogati hőtágulásával. Az arányossági tényező itt is a [latex inline]\beta[/latex]. [latex inline]\beta_g>\beta_f, \beta_{sz}[/latex].

Folyadékok és szilárd testek minden hőmérsékleten meghatározható térfogattal rendelkeznek, a gázok nem, itt már a nyomás is számít. Viszont a gázok hőtágulásánál nem függ anyagi minőségtől a hőtágulási együttható.

Gay-Lussac 1. törvénye: adott tömegű zárt gázmennyiség állandó nyomáson mért térfogatváltozása egyenesen arányos a gáz 0 °C-on mért térfogatával és a hőmérséklet-változással. Arányossági tényező a gázok hőtágulási együtthatója, mely minden ideális gázra azonos értékű.

Tehát izobár gáz állapotváltozás esetén [latex inline]\frac{V_1}{T_1} = \frac{V_2}{T_2}[/latex].

## A hőtágulás megjelenése a mindennapi életben

*Távvezetékek belógása az oszlopok között télen és nyáron:* Nyáron a távvezetékek megnyúlnak, télen csökken a hosszuk. A tartóoszlopokat úgy kell tervezni, hogy a nyári belógás ne akadályozza pl. a közlekedést, vagy ne okozzon balesetveszélyt, télen a méret csökkenése miatt fellépő feszítőerő ne okozza az oszlopok kidőlését.

*Üveg hőtágulása:* A vastag falú üvegpohár gyakran eltörik, ha forró vizet öntünk bele. Az üveg rossz hővezető. A forró víz hatására a belseje felmelegszik, tágulna, de a külső része hideg, és nem engedi a méretváltozást. A fellépő feszültség miatt a pohár elreped.

*Sínek hőtágulása:* A síneket régen nem illesztették szorosan egymáshoz. Így védekeztek az ellen, hogy nyáron a nagy melegben kitáguló sínek eldeformálódjanak.  Ma már készítenek olyan síneket, ahol nincs hézag az egyes síndarabok között. Itt olyan alapzathoz rögzítik szorosan a sínt, ami a sínnel együtt tágul.

*Hidak hőtágulása:* A hidak egyik végét rögzítik, a másik vége gyakran görgőkön nyugszik, vagy a híd több független elemből áll, melyek közt van szabad hely hagyva. Így a híd a hőtágulás következtében nem deformálódik.

*Ingaóra hőtágulása:* Az ingaóra periódusidejét az inga hossza befolyásolja.  A hőmérséklet emelkedésekor a vasrúd kitágul, nő a lengésidő, és így késik az óra. Ha csökken a hőmérséklet, akkor csökken a hossz, és az óra siet. Ahhoz, hogy egy ingaóra pontosan járjon szükség van egy ellensúlyra is.

*Gázvezetékek:* Hosszú egyenes szakaszok helyett a vezetékeket időnként kanyarokkal megszakítják, hogy a hőtágulás csak rövidebb szakaszokat érintsen.

*Kövek szétrepedése:* Télen a kövek apró repedéseibe jutott víz jéggé fagyását kísérő térfogatnövekedés gyakran a kövek széttörését eredményezi.

### Felhasználás:

*Hőmérők:* A folyadékok hőtágulásán alapulók a leggyakoribbak. A folyadékot vékony falú üvegtartályba helyezik, ami hosszú, vékony csőben folytatódik. Így a kis térfogatváltozás is jelentős hosszváltozással jár.

*Bimetál-szalag:* Két különböző hőtágulási együtthatóval rendelkező fémet illesztenek össze (pl. alumínium és réz). Ilyenkor azonos hőmérsékletváltozás hatására a két fém különböző mértékben tágul. Ezért a bimetálszalag elhajlik. Ilyet használnak tűzjelzésre, gázmelegítő készülékekben (áramkör megszakítására).
