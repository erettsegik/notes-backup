## Rezgőmozgás

Ha a test kitérése periodikus függvénye az időnek, akkor rezgőmozgásról beszélünk.

A fizikában minden olyan változást, amely időben valamilyen (szabályos vagy kevésbé szabályos) ismétlődést mutat, *rezgésnek* nevezünk. Pl: gitár megpendített húrja, szív dobogása.

A rezgések egyik nagy csoportját a mechanikai rezgések alkotják. Ezek legfőbb jellemzője az, hogy mindig valamilyen *mozgás közben* játszódnak le, ezért ilyen esetben *rezgőmozgásról* szokás beszélni.

Az olyan rezgést, amely ugyanazt a változási szakaszt folyamatosan, ugyanúgy ismételgeti, periodikus rezgésnek nevezzük. A periodikus rezgés egyik jellemzője a *rezgésidő* (periódusidő, jele: T), amely alatt a rezgőmozgás ismétlődő része egyszer játszódik le. Azt a mennyiséget, amely megmutatja az egységnyi idő alatt bekövetkező ismétlődések számát, *rezgésszámnak* (frekvenciának) nevezzük és f-fel jelöljük: [latex inline]f = \frac{1}{T}[/latex], mértékegysége (az SI-ben) [latex inline]\frac{1}{s}[/latex], aminek Hertz a neve.

Egy-egy szabályosan ismétlődő mozgásszakaszt *teljes rezgésnek* nevezünk. A rezgőmozgást végző test sokszor fut végig ugyanazon a pályaszakaszon, és közben állandóan változik az egyensúlyi helyzettől mért pillanatnyi távolsága, amelynek előjeles értékét *kitérésnek* nevezzük, és y-nal jelöljük. A legnagyobb kitérés nagyságának *amplitúdó* a neve, és A a jele. ([latex inline]A = |y_max|[/latex])

### Harmonikus rezgőmozgás

A rezgőmozgást végző anyagi pont kitérésének időbeli változását jól szemlélteti a *kitérés–idő függvény görbéje*, amelyet a rezgő rendszerrel is meg lehet rajzoltatni. Ezzel a módszerrel és elméleti úton is felismerhető, hogy a harmonikus rezgőmozgást végző anyagi pont kitérésének időbeli változása *szinuszfüggvény* segítségével írható le. Tehát a harmonikus rezgőmozgás olyan rezgőmozgás, ahol a kitérés nem csak periodikus függvénye az időnek, hanem kifejezettem szinuszos függvénye.

A harmonikus rezgőmozgás leírásához szükséges mennyiségek (y, v, a stb.) kiszámítási módját az *egyenletes körmozgás* és a *harmonikus rezgőmozgás kapcsolatára* építve határoztuk meg. Minden harmonikus rezgőmozgást végző kisméretű testhez létrehozható egy olyan egyenletes (referencia) körmozgás, amelyben az ugyancsak kisméretű test *merőleges vetülete* (árnyéka) együtt mozog a rezgő ponttal. A rezgőmozgás leírása úgy a legegyszerűbb, ha akkor kezdjük a vizsgálatot (onnan mérjük az időt), amikor a test az egyensúlyi helyzetén halad át. *Kitérés:* [latex inline]y = A * \sin \omega * t[/latex]

A harmonikus rezgőmozgást végző test *pillanatnyi sebessége* minden pillanatban a körmozgást végző anyagi pont kerületi sebességvektorának merőleges vetületével egyezik meg. *Sebesség:* [latex inline]v = A * \omega * \cos \omega * t[/latex]. A sebesség az egyensúlyi helyzeten történő áthaladáskor maximális, ekkor a kitérés 0-val egyenlő. A sebesség nulla, amikor a kitérés maximális. Ez az a helyzet, amikor a rugón rezgőtest a szélsőhelyzetből visszafordul.

A harmonikus rezgőmozgást végző test *gyorsulásvektora* egyenlő a körmozgás centripetálisgyorsulás-vektorának merőleges vetületével. A gyorsulás a kitéréssel ellentétes irányú: [latex inline]a = −A * \omega ^2 * \sin \omega * t = −\omega ^2 * y[/latex] A gyorsulás ott a legnagyobb, ahol legnagyobb a kitérés, tehát akkor, amikor a sebesség zérus. Ekkor „visszafordul” a test (szélsőhelyzet).

A harmonikus rezgőmozgás *dinamikai feltétele* felismerhető a dinamika alapegyenletének alkalmazásával: [latex inline]F_e = m * a[/latex], itt [latex inline]F_e = −m * \omega ^2 * y[/latex]. Minden olyan esetben, amikor *a testre ható erők eredőjének nagysága egyenesen arányos a kitéréssel és iránya ellentétes azzal*, a test harmonikus rezgőmozgást végez.

*Fonálinga:* Az egyik végén felerősített hosszú, vékony, nyújthatatlan zsineg és a zsineg másik végére kötött kisméretű, de a zsineghez viszonyítva nagy tömegű test. Ha a fonálingát kitérítjük és elengedjük, akkor  a mozgása harmonikus rezgőmozgásnak tekinthető. Így a rezgéseknél bevezetett fogalmak (teljes lengés, kitérés, amplitúdó, lengésidő stb.) átvihető az ingamozgásra is. A fonálinga lengésideje *független az amplitúdótól* és az ingatest *tömegétől*. A lengésidő egyenesen arányos az inga hosszával.

A rezgőmozgást befolyásoló külső hatások: A magára hagyott rezgő test amplitúdója a fékező hatások miatt folyamatosan csökken, végül a test megáll, ezt *csillapított rezgésnek* nevezzük.

Ha *csillapítatlan rezgést* akarunk fenntartani, akkor a csillapító más hatásokkal ki kell egyenlíteni (pl. megfelelő ütemben lökdösni a hintát).

Amikor egy rezgésre képes rendszert csak egyetlen erőlökéssel hozunk mozgásba és utána magára hagyjuk, akkor az *szabadrezgést, sajátrezgést* végez. A sajátrezgést végző test rezgésszáma, a *sajátrezgésszám* csak a rezgő rendszer saját adataitól függ.

Az olyan jelenséget, amelynél két vagy több rezgő rendszer kölcsönösen befolyásolja egymás rezgését, *csatolt rezgésnek* nevezzük. Az olyan csatolt rezgést, amikor az egyik test tömege sokkal nagyobb a másiknál, így a kisebb tömegű test a másik test hatásának megfelelően kénytelen mozogni *kényszerrezgésnek* nevezzük.

#### Harmonikus rezgőmozgást létrehozó erők

 - rugóerő
 - két pozitív töltés közé még egy, amit kilökünk az egyensúlyból – nem igazi rezgőmozgás, elhanyagolható többedik tizedesjegynél lévő különbség

#### A harmonikusan rezgő rendszer teljes energiája

A rugó hatására harmonikus rezgőmozgás végző test mozgását energetikai szempontból vizsgálva megállapíthatjuk, hogy a szélső helyzetekben (ahol a sebesség zérus) a rugóban tárolódik az összes energia, az egyensúlyi helyzeten való áthaladáskor (ahol a sebesség maximális) a rezgő testnek van csak mozgási energiája. Ha a csillapodástól eltekintünk, érvényes a teljes folyamatra a mechanikai *energia megmaradásának törvénye*.

A harmonikus rezgés során a pillanatnyi mozgási és rugalmas energia összege állandó, és egyenlő a szélső helyzethez tartozó maximális rugalmas energiával, illetve az egyensúlyi helyzethez tartozó maximális mozgási energiával.

#### Rezonancia

Ha a kényszerrezgést létrehozó rendszer frekvenciája megegyezik a kényszerrezgést végző rendszer sajátfrekvenciájával, akkor a kényszerrezgést végző test amplitúdója a sokszorosára nő, ezt a jelenséget *rezonanciának* nevezzük. A rezonancia annál élesebb minél kisebb a rendszer csillapítása. Ha az amplitúdó nagyon nagyra nő, bekövetkezhet a *rezonanciakatasztrófa*.

##### Felhasználásai

 - hang-generálás: Gitár húrjainak hangját a gitár testének rezonanciája erősíti fel
 - Fram-féle tank: A Fram-féle tank egy olyan közlekedőedény, amiben a víz a tenger hullámzásakor mozgásba jön, majd felül a szelepet jókor elzárva a víz mozgása (és a hajó is) lecsillapodik.

##### Káros hatásai

 - rezonancia-katasztrófa
 - hidak, magas épületek

### Torziós inga (Eötvös Loránd)

A torziós ingánál a testet egy vékony drótszálra függesztjük fel, majd a drótot elcsavarva a tárgyat forgási rezgésbe hozzuk. Az elcsavarodó drótszálban olyan deformáció okozta rugalmas erők lépnek fel, amelyek a rendszert az egyensúlyi állapot irányába mozgatják. Mivel a fellépő forgatónyomaték egyenesen arányos az elcsavarodás szögével, a jelenség dinamikai szempontból teljesen hasonló a harmonikus rezgőmozgásnál megismertekhez.

Igen híres mérőberendezés Eötvös Loránd torziós ingája, amellyel a nehézségi gyorsulás apró változásait, illetve a tehetetlen és súlyos tömeg egyenlőségének kérdését vizsgálta. Torziós ingát manapság is használnak rendkívül érzékeny műszerekben különböző mérésekre.
Ha a g kisebb az alap értéknél, akkor a felszín alatt földgáz, ha nagyobb, akkor nemesfém található.

#### Eötvös Loránd

Budán született, fizikus. Egyetemi tanulmányai során Pesten Jedlik Ányos, Heidelbergben Kirchhoff, Bunsen és Helmholtz tanítványa volt. Doktorátusát is itt szerezte 1870-ben. Elméleti munkássága jelentős volt: a kapilláris jelenségekkel és a gravitációval foglalkozott behatóan. Megalkotta az ún. Eötvös-szabályt, mely szerint a tiszta folyadékok felületi feszültsége és a hőmérséklet változása között összefüggés van. Mozgó testek súlyának változásával foglalkozó törvényét Eötvös-hatásnak nevezték el. Kimutatta a súlyos és tehetetlen tömeg azonosságát, amely alapot adott Einstein általános relativitáselméletéhez. 1888-ban feltalálta az Eötvös-ingát, de tudományszeretetre hivatkozva nem szabadalmaztatta. 1873-tól a Magyar Tudományos Akadémia tagja, majd 1889-1905 között ennek elnöke lett. 1871-től a budapesti tudományegyetem tanára, majd rektora volt. 1878-tól a Kísérleti Fizikai Intézet vezetőjeként tevékenykedett.

1894-1895 között még vallás- és közoktatásügyi miniszteri posztot is betöltött. 1895-ben édesapja emlékére megalapította az Eötvös Kollégiumot.

A nemzetközi tudományos élet képviselői máig a klasszikus fizika mesterének tekintik. Gravitációs méréseiért 1909-ben neki ítélték a göttingeni egyetem Benecke-pályadíját, két évvel később a Porosz Királyi Tudományos Akadémia, majd a krakkói Jagelló Egyetem és az oslói Norvég Királyi Egyetem díszdoktorává avatták.
