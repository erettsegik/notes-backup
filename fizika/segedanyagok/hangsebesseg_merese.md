Az üvegcsőben állóhullámok alakulnak ki a hangvilla gerjesztése révén. A hang felerősödése jelzi, hogy rezonancia alakult ki a levegőoszlop és a gerjesztő hangvilla között. Rezonancia akkor következik be ha a levegőoszlop sajátfrekvenciája megegyezik a hangvilla gerjesztő frekvenciájával. A levegőoszlop sajátfrekvenciáját a cső hosszának változtatásával hangolhatjuk. Nyitott végen duzzadó hely, zárt végen csomópont van, a szomszédos duzzadó és csomópontok távolsága a *hullámhossz negyede*.

Alapegyenlet: c=l×f
c: hangsebesség
l: hullámhossz
f: frekvencia

II. Feladat:

Ismert frekvenciájú hangra rezonáló levegőoszlop hosszának mérésével határozza meg a hang terjedési sebességét levegőben!

III. Anyag és eszközlista

Nagyméretű, egyik végén zárt üveg- vagy műanyaghenger, mindkét végén nyitott, a hengeres edénybe illeszthető műanyag cső, oldalán centiméteres beosztású skála ismert rezgésszámú hangvilla, nagyméretű tálca, víz tartóedényben, mérőszalag

![](http://i.imgur.com/adMVwHW.png)

IV. A kísérlet menete

A hengert állítsa a tálcára és töltsön bele vizet! Az oldalán skálával ellátott csövet merítse a vízbe! A csőben lévő levegőoszlopot alulról a víz zárja be, így a légoszlop hossza a cső emelésével és süllyesztésével változtatható. A cső szabad vége fölé tartsunk rezgő hangvillát, majd a maximálisan vízbe merített csövet emeljük lassan egyre magasabbra, közben figyeljük a hang felerősödését!

A maximális hangerősséghez tartozó levegőoszlop-magasságot (a cső peremének és a henger vízszintjének különbsége) mérjük le!

Folytassuk a cső emelését egészen a második rezonancia-helyzetig, és mérjük le ismét a belső csőben lévő levegőoszlop hosszát!

A villa hangjának erősödése jelzi, hogy a csőben lévő légoszlop rezonál a hangvillára, azaz a csőben hang-állóhullám alakul ki.
